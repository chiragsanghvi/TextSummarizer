न्यूझीलंडच्या सातत्याचे इंग्लंडसमोर आव्हान

फिरोजशाह कोटला मैदानावर आज रंगणार पहिली उपांत्य लढत
नवी दिल्ली - शक्‍य-अशक्‍यतेच्या गोंधळातून राजधानीतील फिरोजशाह कोटला मैदानावर उद्या बुधवारी दोन लांबच्या खंडात आणि संस्कृतीने भिन्न असलेल्या दोन संघांमध्ये टी-२० विश्‍वकरंडक स्पर्धेतील पहिली उपांत्य लढत रंगणार आहे. एक संघ आहे स्पर्धेत आतापर्यंत अपराजित राहिलेला न्यूझीलंड आणि दुसरा संघ गेलच्या तडाख्यानंतरही ताठ उभा राहिलेला इंग्लंड. दोन्ही संघ समान ताकदीचे असले, तरी न्यूझीलंडच्या सातत्यपूर्ण कामगिरीचे आव्हान इंग्लंडसमोर असेल यात शंका नाही. 

क्रिकेटपंडितांच्या अंदाजाला सुरुंग लावत न्यूझीलंड संघ उपांत्य फेरीत दाखल झाला. दुसरीकडे इंग्लंड संघ विंडीजकडून झालेल्या पराभवानंतर जागा झाला आणि संयम राखत इथपर्यंत पोचला. त्यांच्या ज्यो रुटने इंग्लंडला यशाचा मार्ग शोधण्यास मदत केली. इंग्लंडचा कर्णधार इऑन मॉर्गन म्हणाला, ‘‘काही वर्षांपूर्वी आमचे फलंदाज चांगल्या फलंदाजीपेक्षा खेळणारा फटका कसा दिसेल याचा विचार अधिक करायचे. म्हणजे फटका मारताना कोपर वर येते का, डोके चेंडूच्या रेषेत आहे का वगैरे. पण, आता विचार पद्धती बदलली आहे. आता आमचे फलंदाज आक्रमक फलंदाजी करताना चेंडू बॅटच्या मधोमध कसा येईल याचाच विचार करतात. हेच आमच्या यशाचे खरे कारण म्हणता येईल.’’

पहिल्या उपांत्य लढत खेळणाऱ्या या दोन्ही संघात दोन फिरकी गोलंदाज आहेत. मुख्य म्हणजे प्रत्येकाला लय गवसली आहे. पण, न्यूझीलंडचे फिरकी गोलंदाज अधिक परिणामकारक ठरले आहेत. सॅंटनर आणि सोधी यांनी चांगल्या फलंदाजांवरही अंकुश राखला. न्यूझीलंडचा कर्णधार केन विल्यम्सन म्हणाला, ‘‘गेल्या चार सामन्यांत आम्ही जिंकलो याचा विचार करण्यापेक्षा काय बरोबर केले म्हणून जिंकलो याचा विचार करणे आम्ही पसंत करतो. त्यामुळे जे बरोबर होते, तेच करण्याचा आमचा मानस आहे.’’

कोटला मैदानावर पहिल्यांदा महिलांचा उपांत्य सामना होणार आहे. म्हणजेच ४० षटके जुन्या खेळपट्टीवर इंग्लंड-न्यूझीलंड लढत होणार. त्यामुळे साहजिकच या खेळपट्टीवर अपेक्षित धावसंख्या उभी करण्यासाठी किंवा आव्हानाचा पाठलाग करण्यासाठी दोन्ही संघ आपल्या प्रमुख फलंदाजांवर अवलंबून राहणार. इंग्लंडला रुट, बटलर, तर न्यूझीलंडला गुप्टिल आणि विल्यम्सन यांचा आधार असेल.

हॅसन यांची रणनीती ठरणार निर्णायक
न्यूझीलंड संघाच्या आतापर्यंतच्या कामगिरीवर माईक हॅसन यांचा जबरदस्त प्रभाव आहे. त्यांनी न्यूझीलंड संघातील खेळाडूंमध्ये काही तरी कमावण्यासाठी त्याग करण्याची भावना जागवली आहे. त्यामुळे आता हॅसन उपांत्य फेरीसाठी काय रणनीती आखतात, याकडे सर्वांच्या नजरा लागून राहिल्या आहेत. क्रिकेट खेळण्याचा अनुभव नसताना प्रशिक्षकपदी त्यांची निवड झाली, तेव्हा सर्वांनाच आश्‍चर्य वाटले होते. हॅसन यांनी यापूर्वी केनिया आणि चक्क अर्जेंटिनाच्या क्रिकेट संघाला मार्गदर्शन केले आहे. त्यांच्या नियुक्तीत ब्रेंडन मॅकल्‌मचा वाटा मोठा होता. समोर चालू असलेला सामना साध्या सरळ पद्धतीने खेळण्यात हुशारी असते, उगाच तो कठीण करायचा नसतो, अशी हॅसन यांची विचारसरणी. याच जोरावर त्यांनी न्यूझीलंड संघाला घडवले आहे. उपखंडाचा फारसा अनुभव नसतानाही खेळपट्टीचा अंदाज आणि त्याला अनुसरून त्यांनी केलेली संघ निवड चांगलीच यशस्वी ठरली आहे. त्यामुळेच आता त्यांच्या रणनीतीकडे सर्वांच्या नजरा लागून राहिल्या आहेत.

न्यूझीलंडच्या सातत्याची भीती नाही - मॉर्गन
विश्‍वकरंडक स्पर्धेतील इंग्लंड संघाच्या आतापर्यंतच्या कामगिरीवर समाधान व्यक्त करताना उपांत्यपूर्व फेरीपूर्वी प्रतिस्पर्धी न्यूझीलंड संघाने राखलेल्या सातत्याची भीती वाटत नसल्याची प्रतिक्रिया इंग्लंडचा कर्णधार इऑन मॉर्गन याने मंगळवारी व्यक्त केली. तो म्हणाला, ‘‘वेस्ट इंडीज आणि दक्षिण आफ्रिकेविरुद्ध इंग्लंडने मोठी धावसंख्या उभारली. अफगाणिस्तानविरुद्ध छोट्या धावसंख्येचा फिरकी गोलंदाजांनी चांगला बचाव केला. वेगवान गोलंदाजांनी श्रीलंकेविरुद्ध आशा उंचावल्या. एकूणच सर्वच आघाड्यांवर झालेली कामगिरी समाधानकारक आहे. त्यामुळे आम्हाला न्यूझीलंडच्या सातत्याची भीती वाटत नाही.’’

आम्ही दिल्लीत गेले अकरा दिवस आहोत. न्यूझीलंड संघ पाचवा सामना पाचव्या केंद्रावर खेळत आहे. याचा आम्हाला फायदा होईल. या वेळची खेळपट्टी कोरडी दिसून येत आहे.
- इऑन मॉर्गन, इंग्लंडचा कर्णधार