
नव्या रूपातील आकर्षक सुवर्ण रोखे
देशात आयात होणाऱ्या सोन्यापैकी अंदाजे 300 टन सोने ‘गुंतवणूक‘ करण्यासाठी वापरले जाते. अशा प्रकारे होणाऱ्या सोने गुंतवणुकीचा ‘काही भाग‘ वित्तीय तूट कमी करण्यासाटी व परिणामी देशहितासाठी वळविण्याच्या प्रयत्नांर्गत सार्वभौमि सुवर्णरोख्यांच्या विक्रीची संकल्पना घोषित करण्यात आली होती. ही सतत सुरू राहणारी प्रक्रिया असून, गेल्या नोव्हेंबरमध्ये अशा पहिल्या लॉटमधील विक्रीला 63 हजार अर्जदारांनी प्रतिसाद देऊन 970 किलो वजनांचे सुवर्णरोखे खरेदी केले होते. हा प्रतिसाद सरकारच्या अपेक्षेपेक्षा कमी असल्याने काही तरतुदींमध्ये बदल करून दुसरा लॉट विकण्याचे निश्‍चित केले आहे. 

नवीन लॉटमधील सार्वभौम सुवर्णरोखे सोन्याच्या ‘वजना‘च्या व त्यावर मिळणाऱ्या ‘व्याजा‘च्या किमतीएवढे सरकारी हमीसह विकण्यात येणार आहेत व रोख्यांचे बाजारमूल्य रोखे विक्रीला काढलेल्या त्या तारखेच्या अगोदर असणाऱ्या एक आठवड्यातील सोन्याच्या सरासरी बाजारमूल्यावर आधारित असेल. पाचव्या, सहाव्या, सातव्या वर्षी योजनेतून बाहेर पडण्याचा पर्याय असणाऱ्या योजनेतील रोखे रिझर्व्ह बॅंक आठ वर्षानंतर पुनर्खरेदी करणार असून, मुदतपूर्तीच्या वेळी असणाऱ्या सोन्याच्या बाजारमूल्यानुसार सोन्याऐवजी ‘रोख रक्कम‘ दिली जाणार आहे. याचा अर्थ सोन्याची भौतिक खरेदी वा विक्री न करता गुंतवणूकदारास सोन्यातील चढ-उताराचा आर्थिक अनुभव ‘व्हर्च्युअली‘ सरकार देणार आहे. या वेळी या रोख्यांची किंमत कमी करण्यात आली असून, ती प्रतिरोख्यास 2600 रुपये निश्‍चित केली गेली आहे. या रोख्यांवर 2.75 टक्के दराने व्याज निश्‍चित केले असून, गुंतवणूकदारांच्या खात्यामध्ये दर सहा महिन्यानंतर जमा केले जाणार आहे. संख्याशास्त्राच्या भाषेत बोलायचे झाले, तर सरळ व्याजाने आठ वर्षांतील एकूण व्याज 22 टक्के, तर चक्रवाढ व्याज पद्धतीने 24.42 टक्के इतके होईल. थोडक्‍यात, शंभर ग्रॅम सोन्याचे रोखे घेणाऱ्यास अंदाजे 122 ग्रॅम सोन्याऐवजी त्याचे भविष्यकालीन बाजारमूल्य मुद्दल व व्याजापोटी मिळेल, अशी ही योजना आहे. 

