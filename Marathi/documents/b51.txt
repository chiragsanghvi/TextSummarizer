6 दूरसंचार कंपन्यांत 46,000 कोटींचा घोटाळा:कॅग
नवी दिल्ली - देशातील सहा प्रमुख दूरसंचार कंपन्यांनी 46,000 कोटी रुपयांचा घोटाळा केल्याचा दावा कॅगच्या अहवालात करण्यात आला आहे. रिलायन्स कम्युनिकेशन्स, आयडिया, टाटा, एअरटेल, व्होडाफोन व एअरसेल कंपन्यांनी वर्ष 2006-07 आणि वर्ष 2009-10 दरम्यान मिळालेल्या उत्पन्नाचा खोटा आकडा दाखवला असा कॅगचा आरोप आहे. 

न्यायालयाकडून परवानगी मिळाल्यानंतर कॅगने या सहा कंपन्यांच्या जमाखर्चाचे परीक्षण केले आहे. त्यानुसार, या सहा प्रमुख दूरसंचार कंपन्यांनी वर्ष 2006-07 आणि वर्ष 2009-10 दरम्यान आपल्या खात्यावर 46,000 कोटी रुपयांचे उत्पन्न कमी करुन दाखवले आहे. शिवाय, सरकारचा 12,400 कोटी रुपयांचा हिस्सा नाकारला आहे, असा दावा कॅगच्या अहवालात करण्यात आला आहे. 

सरकारने 2जी स्पेक्ट्रम घोटाळ्यात धोरणातील चुका लक्षात घेऊन तोट्याचे अनुमान लावले होते. परंतु यावेळी कॅगने सर्व दूरसंचार कंपन्यांचे जमाखर्चाचे परीक्षण करुन प्रत्यक्ष आकडेवारी काढली आहे. 2009 साली दूरसंचार कंपन्यांचा जमाखर्च तपासण्यास कॅगला बंदी घालण्यात आली होती. परंतु न्यायालयात झालेल्या खटल्यानंतर पुन्हा 2014 साली कॅगला त्यासाठी परवानगी देण्यात आली