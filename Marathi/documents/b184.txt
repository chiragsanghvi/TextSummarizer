


 बॅंकांच्या खांद्यावर कर्जांचे ओझे 
वीजक्षेत्र, पायाभूत सुविधा, बांधकाम आणि कापड उद्योग यांमध्ये अशा कमकुवत कर्जांचे प्रमाण सर्वाधिक आहे. कोळसा आणि नैसर्गिक वायूवर वीजनिर्मिती करणाऱ्या प्रकल्पांपैकी सुमारे 46.000 मेगावॉट क्षमतेचे प्रकल्प आजमितीला अडचणीत आहेत. सुमारे 2 लक्ष कोटी रुपयांची कर्जे कमकुवत असून, त्यातील 75 हजार कोटींची गणना ‘बुडीत‘ म्हणूनच करण्याची वेळ आली आहे. याच बरोबरीने वीज वितरण करणाऱ्या विविध राज्य सरकारच्या मालकीच्या कंपन्यांमध्ये सुमारे 2 लक्ष कोटींची कर्जे ही धोक्‍यात आहेत. यासाठी अशी कर्जे वीज वितरण कंपनीकडून राज्य सरकारकडे हस्तांतरित करण्याची योजना ‘उदय‘ या नावाने आणण्यात आली आहे. या कर्जांवरील व्याज राज्य सरकारच्या वित्तीय तुटीमध्ये काही काळासाठी न धरण्याची सवलतही दिली जाणार आहे. थकीत कर्जांचा बॅंकांवरील भार यामुळे काही प्रमाणात हलका होणार आहे. 

जगात धातूंची मागणी ओहोटीला लागली आहे. गेल्या 25 वर्षांमध्ये पोलाद, तांबे, ऍल्युमिनियमसारख्या धातूंना चीनमध्ये प्रचंड प्रमाणात उठाव होता. तेथील पायाभूत सुविधांमध्ये परिपूर्णता आली आणि त्यासाठी तयार झालेली मोठी उत्पादनक्षमता आज मोकळी पडू लागली आहे. त्यामुळे कच्चा तेलाप्रमाणेच घसरून धातूंचे भाव आज सन 2000 च्याही खालच्या पातळीवर पोचले आहेत. भारतामध्ये धातू क्षेत्राला दिलेल्या कर्जांचे प्रमाण रु. 3 लाख कोटींहून अधिक आहे. यातील काही कंपन्यांची परिस्थिती जागतिक मंदीमुळे नाजूक झाली आहे. या कंपन्या परतफेड तर लांब राहिली, पण व्याज तरी कसे भरणार अशा विवंचनेत आहेत. आधीच कमकुवत कर्जांशी झुंज देणाऱ्या सार्वजनिक बॅंकांच्या अडचणीत आता त्यामुळे भरच पडणार आहे. बॅंकांमध्ये रु. 1 लाख 80 हजार कोटींची भांडवल उभारणी करण्यासाठी केंद्र सरकारने काही योजनेची मांडणी केली आहे. 2019 पर्यंत यापैकी 70,000 कोटींचे भांडवल सरकार घालण्याच्या विचारात असून, बाकीची रक्कम बाजारातून उभी केली जाईल. स्टेट बॅंक, बॅंक ऑफ बडोदा, पंजाब नॅशनल यांसारख्या मोठ्या बॅंकांमध्ये 40 टक्के तर कमकुवत बॅंकांमध्ये 40 टक्के भांडवल घातले जाईल. 2015-16 च्या अर्थसंकल्पात या भांडवलासाठी रु. 8 हजार कोटींची तरतूद केली होती. नंतर ती वाढवून रु. 16 हजार कोटींपर्यंत नेली आहे. पण समस्येच्या मानाने ती तुटपुंजी आहे. या बॅंकांची तातडीची गरज याच्या 4 पटींनी मोठी आहे. 

