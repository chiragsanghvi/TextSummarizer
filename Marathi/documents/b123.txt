
टपाल खात्यावर भरवसा
गेल्या वर्षभरात केंद्र सरकारने राष्ट्रीय बचत प्रमाणपत्र, किसान विकास पत्र यांना प्रोत्साहन दिले. देशाच्या कानाकोपऱ्यात अस्तित्व असलेल्या टपाल खात्यावर सामान्यांचा भरवसा कायम असल्याचे अल्पबचत योजनांमधील नव्या खातेदारांच्या संख्येवरून अधोरेखित होते. चालू आर्थिक वर्षात महाराष्ट्र आणि गोवा परिक्षेत्रात एप्रिल ते डिसेंबर या कालावधीत ११,६३,९७९ किसान विकास पत्रांची; तर १२,६२,३४० राष्ट्रीय बचत प्रमाणपत्रांची विक्री झाली. केंद्र सरकारने अल्पबचत योजनांना प्रोत्साहन दिले आहे. त्याचबरोबर सर्वसामान्यांच्या हिताच्या नव्या योजना आणल्या जात असून, त्यांना चांगला प्रतिसाद मिळत असल्याचे मुख्य पोस्टमास्तर जनरल अशोक कुमार दास यांनी सांगितले. 
