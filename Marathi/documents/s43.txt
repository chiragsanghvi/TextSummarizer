टेबलावर पाय ठेवून सॅम्युअल्सने दिली उत्तरे

कोलकता - वेस्टइंडीजला विजेतेपद मिळवून देण्यात मोलाचा वाटा उचलणाऱ्या मार्लोन सॅम्युअल्सने सामन्यानंतरच्या पत्रकार परिषदेत टेबलावर पाय ठेवून पत्रकारांना उत्तरे देताना दिसला. त्याच्या या वागणुकीमुळे त्याच्यावर टीका करण्यात येत आहे. सॅम्युअल्सला आंतरराष्ट्रीय क्रिकेट परिषदेने (आयसीसी) सामन्यादरम्यान नियमांचे उल्लंघन केल्याप्रकरणी दंड केला आहे.

आयसीसीने प्रसिद्ध केलेल्या निवेदनानुसार, सॅम्युअल्सकडून सामन्याच्या मानधनातून 30 टक्के रक्कम दंड म्हणून आकारण्यात येणार आहे. आयसीसीच्या प्रथम दर्जाच्या नियमांचे उल्लंघन केल्याप्रकरणी ही कारवाई करण्यात आली आहे. सामन्यादरम्यान सॅम्युअल्सने इंग्लंडचा गोलंदाज बेन स्टोक्सच्या दिशेने जात आक्षेपार्ह शेरेबाजी केली होती. त्यामुळे मैदानावरील पंचांनी दिलेल्या अहवालानंतर ही कारवाई करण्यात आली.

सॅम्युअल्सने 66 चेंडूत 85 धावांची खेळी केल्याने वेस्टइंडीजने इंग्लंडचा चार गडी राखून पराभव करत विजेतेपदावर आपले नाव कोरले होते. विजयानंतर झालेल्या पत्रकार परिषदेतही सॅम्युअल्स टेबलावर पाय ठेवून पत्रकारांच्या सर्व प्रश्नांची उत्तरे देत होता.
