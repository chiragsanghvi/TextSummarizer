विंडीजच्या महिला अंतिम फेरीत

मुंबई - टी-२० महिला विश्‍वकरंडक क्रिकेट स्पर्धेत न्यूझीलंडवर विजय मिळवून अंतिम फेरी गाठल्याचा आनंद साजरा करताना विंडीज महिला संघातील खेळाडू.

रविवारी गतविजेत्या ऑस्ट्रेलियाविरुद्ध निर्णायक लढत
मुंबई - अखेरच्या वीस चेंडूंत जेव्हा सामन्याची चुरस वाढली होती, त्याच वेळी न्यूझीलंडचे पाच फलंदाज बाद करणाऱ्या वेस्ट इंडीजच्या महिलांनी महिलांच्या टी-२० विश्वकरंडक क्रिकेट स्पर्धेच्या अंतिम फेरीत धडक मारली. रविवारी त्यांचा निर्णायक मुकाबला गतविजेत्या ऑस्ट्रेलियाशी होईल.

वेस्ट इंडीजच्या पुरुष संघाप्रमाणे त्यांच्या महिलाही कमालीची चांगली कामगिरी करत आहेत. मोहालीतील मिताली राजच्या भारतीय संघाचे आव्हान संपुष्टात आणणाऱ्या वेस्ट इंडीजने आज न्यूझीलंडवर सहा धावांनी मात केली. ब्रिटनी कूपरच्या वेगवान ६१ धावा आणि कर्णधार स्टीफनी टेलरने मिळवलेले तीन बळी विंडीजच्या विजयाची वैशिष्ट्ये ठरली. टेलरने तीनपैकी दोन बळी सलग दोन चेंडूंवर मिळवले. त्या वेळी न्यूझीलंडला विजयासाठी २१ चेंडूंत ३६ धावांची गरज होती आणि त्यांचे केवळ तीनच फलंदाज बाद झाले होते. तेथूनच सामन्याला कलाटणी मिळाली. टेलरने फलंदाजीतही २५ धावांचे योगदान दिले होते. 

न्यूझीलंडचा पुरुष संघासही अखेरच्या चार षटकात वीस धावांत पाच विकेट गमवाव्या लागल्या होत्या, नेमके तेच त्यांच्या महिला संघाबाबतही घडले. 
विजयासाठी मिळालेल्या १४४ धावांच्या आव्हानासमोर न्यूझीलंडची सुरुवात चांगली नव्हती, ३ बाद ४९ नंतर सारा मॅक्‍लेशन आणि ॲमी सॅटरवेट यांनी चौथ्या विकेटसाठी ५९ धावांची भागीदारी करून आव्हान आवाक्‍यात आणले होते. पण १७ वे षटक त्यांच्यासाठी घातक ठरले. स्टॅफिन टेलरने दोन चेंडूंवर या दोघींना बाद केले आणि तेथूच न्यूझीलंडची पडझड सुरू झाली. त्याअगोदर, प्रथम फलंदाजी मिळाल्यानंतर विंडीजचा डाव एका बाजूने कूपरने केवळ सावरलाच नाही; तर धावांची गतीही कायम ठेवली होती. तिने पाच चौकार आणि दोन षटकार मारले. या सामन्यात तिलाच चेंडू प्रेक्षकांमध्ये मारता आले.

संक्षिप्त धावफलक
वेस्ट इंडीज - २० षटकांत ६ बाद १४३ (स्टिफानी टेलर २५- २६ चेंडूत २ चौकार, ब्रिटनी कूपर ६१ - ४८ चेंडूत २ चौकार, डियांड्रा डॉटिन २० - १७ चेंडूत २ चौकार, सोफी डेविन ४-०-२२-४) वि. वि. न्यूझीलंड - २० षटकांत ८ बाद १३७ (सारा मॅक्‍लेशन ३८ - ३० चेंडूंत २ चौकार, ॲमी सॅटवेट २४ - २९ चेंडूत १ चौकार, स्टॅफिन टेलर ४-०-२६-२).

दृष्टिक्षेपात लढत
न्यूझीलंडच्या दोन फलंदाज धावचीत, तर एक यष्टिचीत.
विंडीजच्या चपळ क्षेत्ररक्षणाचा विजयात मोलाचा वाटा.
स्टिफानी टेलरच यशाची शिल्पकार. तिने सप्टेंबरमध्ये संघाची धुरा स्वीकारली आणि विंडीज महिला संघास प्रथमच विश्‍वकरंडकाच्या अंतिम फेरीत नेले.
इंग्लंडविरुद्ध एक धावेने पराजित झाल्यानंतर स्टिफानीला मैदानात अश्रू आवरत नव्हते. आता तिचा जल्लोष अविस्मरणीय होता. 
न्यूझीलंडच्या महिला संघानेही पुरुष संघाप्रमाणेच साखळीत चारही लढती जिंकल्या होत्या; मात्र त्यांचेही आव्हान पुरुष संघाप्रमाणेच उपांत्य फेरीत आटोपले.

अंतिम फेरीत खेळण्याचे आमचे स्वप्न अखेर साकारले. सातत्यपूर्ण कामगिरीमुळेच हे घडले. हेच सातत्य अंतिम फेरीतही राखले तर स्पर्धाही जिंकू शकतो. हा विजय आमच्यासाठी खूपच महत्त्वाचा आहे.
- स्टिफानी टेलर, विंडीज कर्णधार

वेस्ट इंडीजने विजयी संघास साजेसा खेळ केला. त्यांनी सुरेख फलंदाजी केली. या स्पर्धेत आमची कामगिरी चांगली झाली होती; पण त्या कामगिरीस अखेर न्याय देऊ शकलो नाही.
- सुझी बेटस्‌, न्यूझीलंड कर्णधार