
पाकिस्तानला मदतीचे अमेरिकेचे आश्वासन
पाकिस्तानसोबत भागीदारी करण्याच्या अमेरिकेच्या बांधिलकीचा अध्यक्ष बराक ओबामा यांनी पुनरुच्चार केला आहे
गेल्या रविवारी लाहोरमध्ये ७४ लोकांचा बळी घेणाऱ्या ‘भीषण’ हल्ल्यानंतर दहशतवादाचा मुकाबला करण्यासाठी पाकिस्तानसोबत भागीदारी करण्याच्या अमेरिकेच्या बांधिलकीचा अध्यक्ष बराक ओबामा यांनी पुनरुच्चार केला आहे.
ओबामा यांनी पाकिस्तानचे पंतप्रधान नवाझ शरीफ यांना दूरध्वनी करून हल्ल्यात मारल्या गेलेल्या निष्पाप नागरिकांबद्दल शोकसंवेदना व्यक्त केली.
महिला व मुलांसह निष्पाप नागरिकांवर झालेल्या या निर्दयी व भीषण हल्ल्यामुळे दहशतवादाचा पाकिस्तानला, या क्षेत्राला व जगाला असलेला धोका अधोरेखित झाला आहे, असे ओबामा म्हणाल्याचे व्हाइट हाऊसने सांगितले. दहशतवादाचा मुकाबला करण्यासाठी पाकिस्तानला सहकार्य करण्याच्या अमेरिकेच्या बांधिलकीचा अध्यक्षांनी पुनरुच्चार केला, असेही त्यांनी एका निवेदनात सांगितले.


