
अल्पबचत आणि व्याजदर
मुदत ठेवींसाठी प्रामुख्याने सरकारी, खासगी, सहकारी बॅंका; तसेच टपाल (पोस्ट) खाते आणि काही प्रमाणात खासगी वित्तीय संस्था यांचा पर्याय नागरिकांकडून निवडला जातो. मात्र, यातील बॅंका व वित्तीय संस्थांचे व्याजदर हे रिझर्व्ह बॅंकेच्या धोरणानुसार ठराविक कालावधीनंतर (वर्षातून कितीही वेळा शक्‍य) बदलले जातात. त्या तुलनेत पोस्टाच्या माध्यमातून राबविल्या जाणाऱ्या अल्पबचत योजनांचे व्याजदर वर्षातून एकदा बदलण्याचे सरकारचे आतापर्यंतचे तरी धोरण आहे. गेल्या काही काळात रिझर्व्ह बॅंकेकडून टप्प्या-टप्प्याने दरकपात केली गेल्याने बॅंकांमधील मुदत ठेवींचे व्याजदर घसरू लागले आणि साहजिकच बॅंकांच्या (स्टेट बॅंकेतील सध्याचा व्याजदर ७.७५ टक्के) तुलनेत चांगले व्याजदर असलेल्या अल्पबचत योजनांकडे अनेक गुंतवणूकदार आकर्षित होऊ लागले. सद्यःस्थितीत किफायतशीर व्याजदर आणि सुरक्षितता, विश्‍वासार्हता यामुळे या योजना पुन्हा प्रकाशझोतात आल्या आहेत. अनेक गुंतवणूकदार पोस्टाकडे वळू लागल्याने बॅंकांकडील ठेवींचा ओघ आटू लागला. याच कारणामुळे बॅंकांच्या धर्तीवर आता अल्पबचत योजनांचेही व्याजदर कमी करावेत, अशी जोरदार मागणी बॅंका आणि वित्तीय संस्थांकडून सरकारकडे केली गेली आहे.  या पार्श्‍वभूमीवर अल्पबचत योजनांचे व्याजदर लवकरच कमी होण्याची शक्‍यता आहे. केंद्रीय अर्थसंकल्पात त्याबाबतचे धोरण उघड होण्याची दाट शक्‍यता असून, नवी व्याजदरपद्धती कदाचित नव्या आर्थिक वर्षापासूनच लागू होतील.
