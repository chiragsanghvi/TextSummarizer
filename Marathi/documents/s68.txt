बॉक्‍सर शिवा थापा ऑलिंपिकसाठी पात्र

रिओ डी जानेरोतील प्रतिष्ठेच्या स्पर्धेतील सहभाग नक्की करणारा भारताचा पहिलावहिला बॉक्सर
मुंबई - जागतिक स्पर्धेत ब्राँझपदक जिंकले; पण ऑलिंपिक पात्रता हुकली याचा सल शिवाला होता; मात्र पहिल्याच पात्रता स्पर्धेद्वारे ऑलिंपिकला पात्र ठरणार, अशी ग्वाही शिवाने वडिलांना दिली होती. आता हे वचन शिवाने पूर्ण केले, याचेच समाधान त्याच्या घरच्यांना होते.

शिवा हा रिओ ऑलिंपिकसाठी पात्र ठरलेला भारताचा पहिला बॉक्‍सर ठरला. त्याला आशिया ओशियाना ऑलिंपिक पात्रता स्पर्धेतील ५६ किलो गटात अग्रमानांकन होते; पण त्याच्यासमोरील आव्हान सोपे नव्हते. त्याची उपांत्य फेरीत लढत कझाकस्तानच्या कैरात येरालियेव याच्याविरुद्ध होती. येरालियेव याने काही महिन्यांपूर्वी महोत्सवी स्पर्धेत जागतिक विजेत्यास हरवले होते. त्यामुळे शिवासमोरील आव्हान खडतर होते; पण त्याने ही लढत ३-० अशी जिंकली.

चार वर्षांपूर्वी लंडन ऑलिंपिकला शिवा पात्र ठरला होता. त्या वेळी तो भारतीय संघातील सर्वांत लहान बॉस्कर होता. त्याने सलग दुसऱ्या ऑलिंपिक स्पर्धेत पात्रता मिळवली आहे. हा आनंद साजरा करण्यास मला वेळ नाही. माझे लक्ष्य अंतिम लढतीवरच असल्याचे शिवाने सांगितले.

शिवाने यशाचे श्रेय मार्गदर्शकांना दिले. मी आताच प्रशिक्षक किंवा मला साथ देत असलेल्यांचा आभार मानणार नाही. त्यांची माझ्याकडून ऑलिंपिक पदकाचीच आशा आहे. ती पूर्ण केल्यावरच त्यांचे आभार मानणे योग्य होईल, असे शिवाने सांगितले. त्याचे वडील पद्म थापा यांना मुलावरील ऑलिंपिक पात्रतेचे दडपण दूर झाल्याचे जास्त समाधान होते. जागतिक पदक जिंकल्यावर ऑलिंपिकसाठी पात्र ठरलो नाही हे त्याला सलत होते. आता ही पात्रता साध्य केल्यामुळे तो ऑलिंपिक तयारीवर पूर्ण लक्ष केंद्रीत करू शकेल, असे त्यांनी सांगितले.

देवेंद्रो पराजित
राष्ट्रकुल रौप्यपदक विजेता देवेंद्रो सिंग उपांत्य फेरीत पराजित झाला. त्याला अव्वल मानांकित रॉगेन लॅडॉन याच्याविरुद्ध पराभव पत्करावा लागला. देवेंद्रोची आता ऑलिंपिक पात्रतेसाठी लढत मंगोलियाच्या गान एर्डेन्स गॅनखुयाग याच्याविरुद्ध होईल. 

मेरी पराजित; पण अजूनही संधी
अव्वल मानांकित मेरी कोम उपांत्य फेरीत रेन कॅनकान हिच्याविरुद्ध पराजित झाली; पण अजूनही मेरीला पात्रतेची संधी आहे. या गटातील चार खेळाडू मे महिन्यात होणाऱ्या जागतिक महिला स्पर्धेतून निश्‍चित होतील. ही स्पर्धा जिंकून माजी जागतिक विजेतीस ऑलिंपिकचे तिकीट मिळू शकेल. मेरीला २०१० च्या आशियाई स्पर्धेत कॅनकान हिनेच हरवले होते.
