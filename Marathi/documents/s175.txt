अफगाणिस्तानची झुंज अपयशी; इंग्लंडचा विजय

नवी दिल्ली: आंतरराष्ट्रीय क्रिकेटचा नगण्य अनुभव असतानाही बलाढ्य संघांना कडवी झुंज देण्याची कामगिरी अफगाणिस्तानच्या संघाने आज (बुधवार) इंग्लंडविरुद्धही कायम राखली. ट्‌वेंटी-20 विश्‍वकरंडक स्पर्धेतील साखळी सामन्यात अफगाणिस्तानने इंग्लंडची अवस्था एकवेळ 7 बाद 85 अशी केली होती. मोईन अलीने शेवटच्या दोन षटकांत फटकेबाजी करत इंग्लंडला 7 बाद 142 धावसंख्येपर्यंत पोचविले. त्यानंतर फलंदाजी ढेपाळल्यामुळे अफगाणिस्तानला इंग्लंडविरुद्ध 15 धावांनी पराभव स्वीकारावा लागला. इंग्लंडच्या अचूक गोलंदाजीसमोर अफगाणिस्तानला 20 षटकांत नऊ गडी गमावून 127 धावांपर्यंतच मजल मारता आली. 

विश्‍वकरंडक स्पर्धेतील गेल्या दोन्ही सामन्यांत अफगाणिस्तानच्या कामगिरीने सर्वांची वाहवा मिळविली होती. दक्षिण आफ्रिकेच्या भेदक गोलंदाजांसमोरही अफगाणिस्तानने 172 धावांपर्यंत मजल मारून फलंदाजीतील ताकद दाखवून दिली होती. इंग्लंडविरुद्धच्या आजच्या सामन्यात अफगाणिस्तानने गोलंदाजीतील भेदकताही दाखवून दिली. 

इंग्लंडने नाणेफेक जिंकून फलंदाजी स्वीकारली. मात्र, दुसऱ्याच षटकापासून अफगाणिस्तानच्या गोलंदाजांनी इंग्लंडला धक्के देण्यास सुरवात केली. आमीर हम्जाने धोकादायक जेसन रॉयचा त्रिफळा उडविला. त्यानंतर महंमद नबीने टाकलेल्या डावाच्या सहाव्या षटकामध्ये नाट्य घडले. ऍलेक्‍स हेल्सच्या जागी संघात स्थान मिळालेला जेम्स विन्स नबीच्या गोलंदाजीवर त्याच्याकडेच झेल देऊन बाद झाला. पुढच्याच चेंडूवर कर्णधार इऑन मॉर्गनचा त्रिफळा उडाला. बेन स्टोक्‍सने नबीची ‘हॅटट्रिक‘ टाळली; मात्र त्याच्या पुढच्याच चेंडूवर ज्यो रूट धावबाद झाला. या षटकात एकूण तीन फलंदाज बाद झाल्याने इंग्लंडची अवस्था सहाव्या षटकात 4 बाद 42 अशी झाली होती. 

सातव्या क्रमांकावर फलंदाजीस आलेल्या मोईन अलीने सुरवातीला खेळपट्टीवर तग धरण्यास प्राधान्य दिले. त्यानंतर अखेरच्या दोन षटकांत त्याने जोरदार फटकेबाजी केली. मोईन अली, ख्रिस जॉर्डन आणि डेव्हिड विली या तिघांच्या फटकेबाजीमुळे इंग्लंडने 20 षटकांत 142 धावांपर्यंत मजल मारली. डावाच्या 15 व्या षटकापर्यंत अफगाणिस्तानने इंग्लंडच्या फलंदाजांवर अंकुश राखला होता. मात्र, गोलंदाजीतील अननुभवाचा फटका त्यांना शेवटच्या काही षटकांमध्ये बसला. 

त्यानंतर अफगाणिस्तानची फलंदाजी ढेपाळली. नवव्या क्रमांकावर फलंदाजीस आलेल्या शफिउल्लाने डावाच्या शेवटी फटकेबाजी केली; मात्र अफगाणिस्तानच्या विजयासाठी त्याचे एकट्याचे प्रयत्न अपुरेच पडले. शफिउल्लाने 20 चेंडूंत 4 चौकार, 2 षटकारांसह 35 धावा केल्या.