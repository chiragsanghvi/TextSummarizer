’द्विधाता’नं आत्मविश्‍वास दिला... (उदय सबनीस)

अभिनय करता येणं आणि मालिकेचं तंत्र माहीत असणं या दोन वेगळ्या बाबी आहेत. त्या मला ‘द्विधाता’ मालिकेनं शिकवल्या. दिग्दर्शिका विजया मेहता यांच्याकडं ‘नागमंडल’साठी काम करत असताना माझी भूमिका छोटी होती; पण मला कलाकार म्हणून घडविण्यात त्या भूमिकेचा खूप मोठा वाटा आहे. ‘हृदयी वसंत फुलताना’ या नाटकामुळं नात्याकडं पाहण्याचा दृष्टिकोन बदलला.  

माझ्यासोबत झालेली एक अतिशय चांगली गोष्ट म्हणजे मला नेहमीच वेगवेगळ्या भूमिका साकारायची संधी मिळाली. मला चांगल्या भूमिका तर मिळत गेल्याच, पण भूमिका अधिकाधिक उत्तम होण्यासाठी मार्गदर्शन करणारी, मदत करणारी माणसंही लाभली. अनेकजण असं सांगतात, या क्षेत्रात कुणी कुणाला मदत करत नाही, पण मला तर आजवर एकदाही असा अनुभव आला नाही. मला आजवर अनेकांनी माझी भूमिका उत्तम होण्यासाठी कायम मदतच केल्याचं मला आठवतं.

दामू केंकरे यांच्यासारख्या दिग्गजांच्या दिग्दर्शनाखाली माझ्या रंगभूमीवरच्या व्यावसायिक भूमिकांच्या प्रवासाला सुरवात झाली. ‘सूर्याची पिल्ले’ हे नाटक केंकरे नव्यानं बसवत होते. या नाटकातली जांबुवंतरावाची भूमिका माझी व्यावसायिक रंगभूमीवरची पहिली भूमिका. ही भूमिका मला कशी मिळाली याचा गमतीशीर योगायोग आहे. या नटकाच्या आधीच्या नटसंचातले माधवराव वाटवे, बाळ कर्वे हे कलाकार आमच्यासोबत नव्या प्रयोगावेळी होते. सदाशिव अमरापूरकर या पुनरुज्जीवित नाटकात पुन्हा काम करणार अशी चर्चा होती. पण ते आले नाहीत. एकदा सहजच वाटवेंनी मला अरे बंड्या, अशी हाक मारली. तेव्हा अमरापूरकरांना बंड्या म्हणायचे. मला पाहून, माझा आवाज ऐकून त्यांना अमरापूरकरांची आठवण यायची. त्याच वेळी दामूकाका तोंडात पान चघळत बसले होते आणि त्यांनी हात वर करून खुणावतच मला काहीतरी सांगितलं. मला ते काय सांगताहेत याचा अंदाज येईना, तेव्हा वाटवे यांनी ते काय सांगत आहेत ते मला सांगितलं. अमरापूरकर करीत असलेली भूमिका मला करायची आहे असे दामूकाका म्हणत होत. हे ऐकल्यावर मी अक्षरशः रोमांचित झालो. या भूमिकेनं मला आवाजाची ताकद काय असते हे शिकवलं. वाटवेंनी या भूमिकेसाठी माझी आवाजाची कार्यशाळाच घेतली. मी विजय केंकरे आणि राजन भिसे असे तिघेजण त्यात नवीन होतो. ‘दशकानंतर प्रथम पाहिली पहिली रम्य पहाट’ असं आमच्या नाटकाविषयी परीक्षण छापून आल्यानं कामाचं सार्थक झाल्यासारखं वाटलं.

‘माझे पती सौभाग्यवती’मध्ये नंदिता धुरी आणि उदय सबनीस.

या भूमिकेचा अजून एक गमतीशीर किस्साही आहे. या नाटकात वयानं सगळ्यात मीच लहान होतो आणि नाटकातली वयानं सगळ्यात मोठी भूमिका माझी होती. मी या भूमिकेसाठी वयोवृद्ध माणसाच्या गेटअपमध्ये असायचो. पांढरे केस, मिशी वगैरे. नाटक संपायच्या दहा पंधरा मिनिटांआधीच माझं काम संपत असे. मी ग्रीनरूममध्ये येऊन पटकन मेकअप काढून जीन्स टी-शर्टमध्ये बसायचो. नाटक संपवून प्रेक्षक जेव्हा कौतुक करायला बॅकस्टेजला यायचे तेव्हा मला सोडून इतर सर्वांना भेटायचे, त्यांच्या भूमिकांचं तोंडभरून कौतुक करायचे. पण माझ्या भूमिकेविषयी बोलायला मात्र माझ्याकडे कोणीच यायचे नाही. मी वाटवे यांना तेव्हा म्हटलं, ‘‘बहुदा माझी भूमिका, माझं काम लोकांना आवडत नाहीये. माझ्याशी कोणीच येऊन काही बोलत नाही.’ त्या वेळी वाटवे मला म्हणाले, ‘अरे, तुझी भूमिका उत्तम होते आहे, पण तू मेकअप काढून बसल्यानं प्रेक्षकांना ओळखताच येत नाहीयेस. एखाद्या प्रयोगानंतर मेकअप तसाच ठेवून बघ. मी खरंच एका प्रयोगाला त्याच गेटअपमध्ये बसून राहिलो, तर चक्क अनेकांनी माझ्याकडं येऊन माझी भूमिका अप्रतिम झाली असं कौतुक केलं.’ 

‘द्विधाता’ नावाची माझी एक मालिका होती. मंगेश कुलकर्णीनं दिग्दर्शित केलेल्या या तेरा भागांच्या मालिकेला तेव्हाही प्रचंड ग्लॅमर होतं. मी त्यात भास्कर नावाची भूमिका केलेली. यात विक्रम गोखले, स्मिता तळवलकर माझ्यासोबत होते. चांगला अभिनेता म्हणून माझ्यावर शिक्कामोर्तब झालं ते भास्करच्या भूमिकेमुळेच. त्या भूमिकेनं मला मालिकांसाठीचा अभिनय कसा करतात हे शिकवलं. अभिनय करता येणं आणि त्यातलं तंत्र माहीत असणं, या दोन भिन्न गोष्टी मला या भूमिकेनं शिकवल्या. या भूमिकेमुळं मला विक्रम गोखले नावाचं अभिनयाचं एक पुस्तक वाचता आलं. या भूमिकेनं माझा स्वतःच्या दिसण्याबद्दलचा न्यूनगंड दूर केला. माझा आत्मविश्‍वास तर वाढवलाच आणि मला सकारात्मक बनविलं.

त्याच सुमारास आलेला माझा ‘वाट पाहते पुनवेची’ हा पहिला चित्रपट आला. यात अशोक सराफ मोठा भाऊ मी मधला भाऊ आणि गिरीश ओक धाकटा भाऊ अशी रचना होती. या भूमिकेमुळं मला अशोक सराफकडून खूप काही शिकता आलं. चित्रपटात नेमकं काम कसं करायचं हे मला या भूमिकेनं शिकवलं. रंगभूमीवर काम करणाऱ्या माणसाला कॅमेऱ्याचा अंदाज यायला वेळ लागतो. हातवारे कसे करायचे, पुढच्या वाक्‍याचे भाव चेहऱ्यावर आणायचे आहेत, तर त्याची पूर्वतयारी कशी करायची या गोष्टी, तसेच अनेक तांत्रिक बाबी मला या भूमिकेनं शिकविल्या.

निळू फुले यांच्यासोबत मी ‘रण दोघांचे’ या नाटकात काम केलं होतं. चतुरस्र अभिनेता म्हणजे काय हे मला निळूभाऊंकडं पाहून कळलं. या भूमिकेमुळं एखाद्या पात्राचा अभ्यास कसा करावा हे मी शिकलो. प्र. ल. मयेकर यांनी माझ्यासाठी खास एक सोलोलॉकी लिहिली होती. एका इन्स्पेक्‍टरचा पॉझिटिव्ह ते निगेटिव्ह हा प्रवास आहे. या भूमिकेत अभिनयाचा खरा कस लागला.

मी राजकुमार हिरानीसोबत ‘लगे रहो मुन्नाभाई’मध्ये सरकारी अधिकाऱ्याची भूमिका केली होती. चित्रपटाची सुरवातच माझ्या अपहरणानं होते. हा अगदी सात मिनिटांचा सिक्वेन्स आहे, पण या भूमिकेसाठी मला पार अमेरिका, लंडनहून फोन आले. आपल्या भूमिकेच्या कालावधीबाबत एखाद्या अभिनेत्यानं कसं वागावं हे मला या भूमिकेनं शिकवलं. प्रसिद्ध दिग्दर्शिका विजया मेहतांकडं ‘नागमंडल’ हे नाटक मी केलं. यात मी मॉबमध्ये होतो. पण प्रत्येकाला नाटकातील प्रत्येक भूमिका करता आली पाहिजे, असा विजयाबाईंचं म्हणणं असायचं. त्या भूमिकेच्या तालमींमध्ये मी कलाकार म्हणून अफाट गोष्टी शिकलो. एखाद्या कलाकाराला ब्रश घेऊन आतून बाहेरून साफ करावं असं बाई शिकवत असतं. एखादं पात्र कसं उठेल, बसेल, काय विचार करत असेल हे सगळं मला विजयाबाईंकडच्या तालमींनी शिकवलं. व्यक्तिरेखेचा अभ्यास कसा करायचा हे मी तिथं शिकलो. मला या भूमिकेनं गाण्याची संधीही दिली. खरं तर ही भूमिका मॉबमधली असली, अगदी छोटी असली तरी मला खूप काही शिकविणारी होती. माझ्या आयुष्यात कलाकार म्हणून फार मोठी भूमिका या छोट्याशा भूमिकेनं पार पाडली असं म्हणता येईल.

या भूमिकांसोबतच ‘आभाळमाया’ मालिकेतल्या मन्ना प्रधानची किंवा ‘वादळवाट’मधली अण्णा अथवा आता ‘माझे पती सौभाग्यवती’मधला दत्ताभाऊ या सर्व भूमिका माझ्या फारच जवळच्या आहेत. ‘वादळवाट’नंतर आता ‘माझे पती सौभाग्यवती’मला चांगली भूमिका मिळाली आहे. यात मी नंदिता धुरीच्या वडिलांची भूमिका करतो आहे. हे अतिशय प्रेमळ वडील आहेत, वैभवचे सासरे असूनही त्याला मी वडिलांपेक्षाही जवळचा वाटतो. माझा हा दत्ताभाऊ लोकांपर्यंत पोचतो आहे, त्यांना आवडतो आहे याची प्रचिती मला प्रेक्षकांचे फोन आल्यावर येतेच. ‘हृदयी वसंत फुलताना’ या नाटकातली भूमिका माझा जीवनाकडं बघण्याचा दृष्टिकोन बदलणारी होती. हे कौटुंबिक नाटक होतं. ज्यात मी आजोबाची भूमिका साकारली. या भूमिकेमुळं मला माझ्या प्रत्यक्ष आयुष्यातल्या नात्यांकडं पाहायचा एक वेगळाच दृष्टिकोन मिळाला. अनेक नात्यांचा अर्थ मला नव्यानं उलगडत गेला. आपण अनेकदा रागाच्या भरात तोंडाला येईल ते बोलतो, पण आपण तारतम्यानं बोलायला हवं हे मला या नाटकातल्या संवादांनं शिकवलं.

चित्रपट, मालिका, नाटक यांत वेगवेगळ्या भूमिका साकारताना माझ्या आयुष्यात मी खरी भूमिका पार पाडतो आहे ती म्हणजे एका डबिंग आर्टिस्टची. माझ्या आयुष्यातील हे काम म्हणजे टर्निंग पॉइंट आहे. मी ‘जंगल बुक’मधल्या बगीरा या पात्रासाठी डबिंग करायचो. माझी पूर्ण आर्थिक घडी या कामामुळं बसली.

राज्यनाट्य स्पर्धेच्या माध्यमातून मला विजय जोशींसारखे नाटकातील गुरू मिळाले. त्यांनी मला विविध प्रकारच्या भूमिका साकारायची संधी दिली. व्यावसायिक नाटकांमध्येही मला अगदी वेगळ्या प्रकारच्या भूमिका करायची संधी मिळाली. ‘सूर्याची पिल्ले’मधले जांबूवंतराव, ‘हृदयी वसंत फुलताना’मधील आजोबा, चंद्रलेखाचे सर्वेसर्वा मोहन वाघांच्या ‘डायलिंग फॉर मर्डर’ नाटकातील इन्पेक्‍टर, ‘तुला शिकवीन चांगलाच धडा’या चित्रपटातला साटम हा  खलनायक, तर कमल हसनसोबत ‘मुंबई एक्‍सप्रेस’मधला वाहतूक पोलिस अशा असंख्य भूमिकांमुळं मला माझ्यातलं वेगळंपण दाखवता आलं. या भूमिकांनी माणूस म्हणून मला समृद्घ केलं आहे.

एक काळ असा होता, की भूमिका निवडीचं मला स्वातंत्र्य नव्हतं, पण आता मात्र मी भूमिका निवडताना स्क्रिप्ट काय आहे, दिग्दर्शक, सहकलाकार कोण आहेत याचा विचार करून भूमिका निवडतो. गोष्ट काय आहे याचा मी विचार करतो, पात्रांची पार्श्‍वभूमी काय असेल याचा अभ्यास करतो आणि मग मी ती भूमिका साकारतो. आपण प्रेक्षकांना उत्तम कसं देऊ शकतो याच्या प्रयत्नात मी असतो. माझा प्रवास अजून बाकी आहे, आपलं काम प्रामाणिकपणं करीत राहायचं असं मला वाटतं.