
डॉ. आंबेडकर यांची जयंती प्रथमच संयुक्त राष्ट्रसंघात साजरी होणार
संयुक्त राष्ट्र संघटनेत प्रथमच भारतीय राज्यघटनेचे शिल्पकार डॉ. बाबासाहेब आंबेडकर यांची जयंती साजरी होणार
संयुक्त राष्ट्र संघटनेत प्रथमच भारतीय राज्यघटनेचे शिल्पकार डॉ. बाबासाहेब आंबेडकर यांची जयंती साजरी होणार आहे. त्यात असमानता दूर करतानाच शाश्वत विकासाच्या उद्दिष्टांवर भर दिला जाईल.
संयुक्त राष्ट्रातील भारताचा स्थायी दूतावास व कल्पना सरोज फाउंडेशन, फाउंडेशन फॉर ह्य़ूमन होरायझन यांच्या संयुक्त विद्यमाने डॉ. आंबेडकर यांची १२५ वी जयंती १३ एप्रिलला म्हणजे एक दिवस आधी साजरी केली जाईल. यानिमित्ताने शाश्वत उद्दिष्टे साध्य करताना असमानतेचा मुकाबला या विषयावर चर्चासत्र होईल.
संयुक्त राष्ट्रातील भारताचे स्थायी प्रतिनिधी सय्यद अकबरउद्दीन यांनी सांगितले की, डॉ. आंबेडकर यांची जयंती प्रथमच संयुक्त राष्ट्रात साजरी होत आहे. डॉ. आंबेडकर हे लाखो भारतीय लोकांचे समानता व सामाजिक न्यायासाठीचे प्रेरणास्थान आहेत.
डॉ. आंबेडकर यांच्या दूरदृष्टीत आपल्याला संयुक्त राष्ट्रांच्या आमसभेने आता संमत केलेल्या शाश्वत विकासाच्या उद्दिष्टाची मुळे दिसतात. ही उद्दिष्टे २०३० पर्यंत साध्य करायची आहेत.
डॉ. आंबेडकर यांचा जन्म १४ एप्रिल १८९१ रोजी झाला तर मृत्यू १९५६ मध्ये झाला त्यांना १९९० मध्ये मरणोत्तर भारतरत्न हा सर्वोच्च नागरी सन्मान देण्यात आला आहे
