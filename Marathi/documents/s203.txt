भारताचा प्रणॉय ‘स्विस’ विजेता

बासेल (स्वित्झर्लंड) - भारताच्या तेरावा मानांकित एच. एस. प्रणॉय याने सर्वोत्तम कामगिरी करत स्विस ग्रॅंड प्रिक्‍स बॅडमिंटन स्पर्धेचे विजेतेपद मिळविले. रविवारी झालेल्या अंतिम फेरीच्या लढतीत त्याने जर्मनीच्या मार्क झ्विएब्लेर याचा २१-१८, २१-१५ असा पराभव केला. 

प्रणॉयने कारकिर्दीत तिसरे आंतरराष्ट्रीय विजेतेपद मिळविले. यापूर्वी त्याने २०१४ मध्ये इंडोनेशियन मास्टर्स आणि टाटा ओपन या आंतरराष्ट्रीय स्पर्धा जिंकल्या होत्या. त्याने आज ४५ मिनिटांत विजय मिळविला. पहिल्या गेममध्ये प्रणॉयने ७-४ अशी आघाडी मिळविली होती. पण त्यानंतर लढत अखेरपर्यंत बरोबरीत होती. प्रणॉयने १७-१८ अशी पिछाडी असताना सलग चार गुण घेत पहिली गेम जिंकली. दुसऱ्या गेममध्ये मात्र त्याने प्रतिस्पर्ध्याला कधीच वरचढ होऊ दिले नाही. सुरवातीपासून मिळविलेली आघाडी त्याने टिकवून ठेवली.

त्यापूर्वी उपांत्य फेरीत एच. एस. प्रणॉय याने चीनच्या त्झु वेई वॅंग याचे आव्हान १२-२१, २१-१४, २३-२१ असे संघर्षपूर्ण लढतीनंतर परतवून लावले होते.
महिला एकेरीच्या उपांत्य फेरीच्या लढतीत साईनाला पुन्हा एकदा चिनी भिंतीचा अडथळा पार करण्यात अपयश आले. चीनच्या यिहान वॅंग हिने तिचा सरळ दोन गेममध्ये पराभव केली. यिहानने ही लढत २१-११, २१-१९ असी जिंकली. यिहान विरुद्ध साईनाचा हा दहावा पराभव ठरला. साईनाला केवळ चारच लढती जिंकता आल्या आहेत.
