कोहलीच्या कामगिरीतून अन्य खेळाडूंनी प्रेरणा घ्यावी

वानखेडे या आपल्या आवडत्या मैदानावर भारत आपली टी- २० विश्‍वकरंडक स्पर्धेची उपांत्य लढत खेळणार आहे. विशेष म्हणजे याच मैदानावर काही महिन्यांपूर्वी एकदिवसीय क्रिकेट सामन्यात दक्षिण आफ्रिकेने भारताविरुद्ध ४३८ धावांची मजल मारली होती. पण, आशिष नेहरा, जसप्रित बुमरा आणि हार्दिक पंड्या यांच्यामुळे गोलंदाजीची ताकद वाढली आहे. नेहरा आणि बुमरा केवळ विकेटच घेत नाही, तर अखेरच्या षटकात कमालीचा अचूक मारा करत आहेत. अखेरच्या षटकांत पंड्या धावा देत असला, तरी तो विकेटही मिळवत आहे. मुख्य म्हणजे अत्यंत महत्त्वाच्या क्षणी तो भारतीय संघासाठी ‘लकी’ ठरला आहे. गोलंदाज आणि क्षेत्ररक्षक म्हणून पंड्याची क्षमता ओळखून असल्याने धोनी त्याला वगळणार नाही. युवराजची तंदुरुस्ती हा भारतासाठी प्रश्‍न आहे. तो अनफिट ठरल्यास भारतीय संघ अजिंक्‍य रहाणेला पसंती देईल अशी अपेक्षा आहे. 

दुसरीकडे विंडीजने आपल्या संघात लेंडल सिमन्सचा समावेश केला आहे. सहाजिकच सिमन्स आणि गेल ही विंडीजची सलामीची जोडी असेल यात शंका नाही आणि गेलला रोखण्यासाठी धोनी पुन्हा एकदा अश्‍विनचा उपयोग करणार हेदेखील तितकेच खरे. भारताच्या आतापर्यंतच्या विजयात कोहलीचा मोठा वाटा आहे. अन्य फलंदाजांनी आता त्याच्या कामगिरीपासून प्रेरणा घेण्याची वेळ आली आहे. सलामीच्या जोडीने भारताला चांगली सुरवात दिली, तर कोहली सुरवातीपासून अधिक मोकळेपणाने खेळू शकेल. 

भारतीय संघ नक्कीच विजेता म्हणून मैदानात उतरेल. पण, टी- २० क्रिकेट असे आहे की, या क्रिकेटने भल्या भल्या क्रिकेट पंडितांना मूर्ख बनवले आहे.