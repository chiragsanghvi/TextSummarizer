मोहालीत भारत-ऑस्ट्रेलियामध्ये निर्णायक मुकाबला

मोहाली - संभाव्य विजेते म्हणून सुरू केलेली टीम इंडियाची मोहीम खरे तर अंतिम टप्प्यात जाण्यापूर्वीच काठावर उभी आहे आणि समोर उभी आहे ऑस्ट्रेलिया. उद्या रविवारची रात्र सर्वार्थाने महत्त्वाची असेल. या रात्रीस कोणाचा खेळ चालणार याकडे केवळ भारतीय क्रिकेट पाठीराख्यांचेच नव्हे, तर क्रिकेटविश्वाचे लक्ष आहे; कारण टी-20 विश्वकरंडक स्पर्धेचा पुढील टीआरपी मोहालीतील याच लढतीवर अवलंबून असेल. 

स्पर्धेपूर्वी भरभक्कम प्रकृती असलेल्या टीम इंडियाचे भवितव्य पहिल्याच लढतीत न्यूझीलंकडून पराभूत झाल्यामुळे आयसीयूमध्ये गेले. त्यानंतर पाकिस्तान आणि बांगलादेशविरुद्धच्या विजयाचा ऑक्‍सिजन मिळाला खरा; परंतु प्रकृती तशी नाजूकच राहिली. आता उद्या ऑस्ट्रेलियाविरुद्धच्या विजयाचे टॉनिक मिळाले, तर निश्‍चितच विजेतेपद खुणावू शकेल. 

मोहालीत फलंदाजांची सरशी 
मोहालीत 22 तारखेला न्यूझीलंड-पाकिस्तान, काल ऑस्ट्रेलिया-पाकिस्तान असे सामने झाले. या दोन्ही सामन्यांत चांगली फटकेबाजी झाली आणि चांगल्या धावाही झाल्या. फलंदाजी ही भारताची ताकद आहे, त्यामुळे उद्या जर उपयुक्त खेळपट्टी मिळाली तर निश्‍चितच भारताच्या विजयाच्या आशा उंचावल्या जाऊ शकतात. पाकिस्तानविरुद्धच्या जेम्स फॉकनरने निम्मा संघ बाद केला होता, यावरून जर अचूकता असेल तर वेगवान गोलंदाजही यशस्वी होऊ शकतात हे सिद्ध झाले आहे. त्यामुळे उद्या रात्रीस चालणारा हा खेळ खेळपट्टीच्या स्वरूपावर प्रामुख्याने आधारलेला असेल. 

इतिहासापेक्षा वास्तव श्रेष्ठ 
भारत आणि ऑस्ट्रेलिया यांच्यातील आकडेवारीचा खेळ पाहिला, तर भारत किती तरी पटीने पुढे आहे, कारण या स्पर्धेच्या मोहिमेस सुरवात करताना ऑस्ट्रेलियाला त्यांच्याच देशात "व्हाइटवॉश‘ दिला होता, पण मुळात पूर्णपणे बेभरवशाच्या असलेल्या या प्रकारात इतिहासापेक्षा वास्तव हेच सर्वश्रेष्ठ असते आणि सर्व आत्मविश्वासावर आधारलेले असते. भारताने भले पारंपरिक प्रतिस्पर्धी पाकिस्तान आणि बांगलादेश यांना हरवले असेल; पण ऑस्ट्रेलियाने काल पाकिस्तानविरुद्ध केलेल्या 193 धावा त्यांच्या आत्मविश्वासाला अधिक बळ देणाऱ्या आहेत. 

युवराजचे नाणे वाजणार? 
विश्‍वकरंडक स्पर्धेत जेव्हा ऑस्ट्रेलिया संघ समोर असतो, तेव्हा युवराजने राज्य केल्याचे दिसून येते. पाच वर्षांपूर्वी 50-50 षटकांच्या विश्‍वकरंडक स्पर्धेत उपांत्यपूर्व सामन्यात अहमदाबाद येथे युवराजच शिल्पकार ठरला होता. आता उद्याचा सामना साखळीतला अखेरचा सामना असला, तरी तो उपांत्यपूर्व फेरीसारखाच आहे. शिवाय मोहाली हे युवराजसाठी घरचे मैदान आहे, त्यामुळे आपले नाणे खणखणीत वाजवण्यासाठी त्याचे हात शिवशिवत असणारच. 

सलामीवीरांचा लपंडाव 
रोहित शर्मा आणि शिखर धवन जेव्हा टीम इंडियाच्या इंजिनमध्ये धावांचे ऑइल टाकतात, तेव्हा ही गाडी बुलेट ट्रेन होते. आता गेल्या काही सामन्यांत या दोघांच्या अपयशामुळे तिची मालगाडी झाली आहे. बांगलादेशविरुद्ध भले त्यांनी 42 धावांची सुरवात दिली; पण त्यामध्ये आत्मविश्वासापेक्षा नशिबाचाच भाग अधिक होता. पॉवर प्लेच्या पहिल्या सहा षटकांत त्यांना तीस यार्डावर असलेल्या क्षेत्ररक्षकांचा चक्रव्यूह भेदता येत नाही आणि त्यामुळे हवेत फटके मारून ते विकेट बहाल करीत आहेत.

या विकेटमध्ये दडलंय काय? 
चालू टी-20 स्पर्धेतील खेळपट्ट्यांनी बऱ्याच संघांना आणि जाणकारांना चक्रावून टाकले. नागपूरला फिरकीला साथ देणाऱ्या खेळपट्टीवर भारतीय फलंदाजांचीच भंबेरी उडाली. ईडन गार्डन आणि चिन्नास्वामीवरील भारतीय संघांचे दोन सामनेही कमी धावसंख्येचे झाले. या पार्श्‍वभूमीवर मोहालीची विकेट काय जादू दाखवणार याची उत्सुकता लागली आहे. अनुभवी क्‍युरेटर दलजित सिंग यांच्या मार्गदर्शनाखाली ही खेळपट्टी तयार केली गेली आहे. पंजाबमधील गरम हवेने खेळपट्टीमधील पाण्याचा अंश नाहीसा होऊ नये म्हणून सामन्याच्या आदल्या दिवशी खेळपट्टीला झाकून ठेवले गेले होते. ब्रशने खेळपट्टीवरील गवत उभे करून मग ते कापले गेले. भरपूर रोलिंग करताना कोणी दिसले नाही. काहीशा ओलसर बारदानामुळे जे आहे ते गवत ताजे राहील असा अंदाज आहे. जाणकारांच्या मते मोहालीची खेळपट्टी नागपूरसारखी गरागर फिरणार नाही, तसेच वानखेडेप्रमाणे टकाटक असणार नाही. भारतीय गोलंदाजांच्या कौशल्याला थोडी साथ लाभेल इतकेच रोलिंग खेळपट्टीवर केले गेले आहे. भरपूर नाही तरी 175 धावांच्या आसपास धावा या खेळपट्टीवर होतील आणि पाठलाग करणाऱ्या संघाला खेळपट्टी जादू दाखवणार असा प्रयत्न केला गेला आहे. 