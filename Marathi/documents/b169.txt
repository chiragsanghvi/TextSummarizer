

 नावीन्याचा उद्योगमंत्र (अग्रलेख)
एवढ्या मोठ्या प्रमाणात स्टार्टअपकडे गुंतवणूकदार आकर्षित होण्याचे प्रमुख कारण म्हणजे नावीन्यपूर्ण कल्पनांमुळे त्यांना मिळणारा प्रचंड प्रतिसाद आणि कमी गुंतवणुकीत साध्या होणारा मोठा परिणाम. मोदी यांच्या नेतृत्वाखाली एनडीए सरकारलाही स्टार्टअप्सची कल्पना आवडली. त्याची दोन कारणे दिसतात. मोदी यांनी डिजिटल इंडियाचे स्वप्न पाहिले आहे, त्याला अशा कल्पनांचा आधार मिळाला, तरच ते मूर्त स्वरूपात येऊ शकेल. शिवाय स्टार्टअप्स उद्योगांमध्ये रोजगाराच्या संधी पारंपरिक लघुत्तम, लघू आणि मध्यम आकाराच्या उद्योगांच्या तुलनेत अधिक प्रमाणात तयार होत आहेत. भारतातील तिशीच्या आतील तरुणांची संख्या सुमारे पन्नास टक्‍क्‍यांवर आहे. त्यांच्या हातांना रोजगार हवा आहे. हे लक्ष्य ‘स्टार्टअप इंडिया‘ मोठ्या प्रमाणात साध्य करेल, अशी आशा आहे. आतापर्यंतची आकडेवारी त्याला दुजोराच देतो. ‘केपीएमजी‘च्या ताज्या अहवालानुसार देशातील साडेचार कोटी लघुत्तम, लघू आणि मध्यम उद्योगांमध्ये सुमारे साडेदहा कोटी लोकांना रोजगार मिळाला आहे, तर अवघ्या चार हजार स्टार्टअप्समध्ये पाच लाख लोकांच्या हातांना काम मिळाले आहे. यातून स्टार्टअप्सच्या रोजगारनिर्मिती क्षमतेची कल्पना येते. 

स्टार्टअप्समध्ये एवढी क्षमता असेल, तर आपण का मागे राहत आहोत? देशातील वातावरण म्हणजे तांत्रिक पाठबळ आणि गुंतवणुकीचे वातावरण त्यासाठी कितपत अनुकूल आहे? देशात या आर्थिक वर्षअखेर दहा हजार स्टार्टअप्स व्हावीत, असे स्वप्न ‘आयटी‘ क्षेत्रासाठी काम करणारी संस्था ‘नॅसकॉम‘ने पाहिले आहे. त्यासाठी ही संस्था देशपातळीवर प्रयत्न करत आहे. ‘नॅसकॉम‘च्या पाहणीनुसार स्टार्टअप्ससाठी योग्य वातावरण असणाऱ्या देशांच्या यादीत भारताचा तिसरा क्रमांक लागतो आणि 2014 च्या तुलनेत यंदा या क्षेत्रामध्ये झालेली गुंतवणूक तब्बल 125 टक्‍क्‍यांनी अधिक म्हणजे पाच अब्ज डॉलर आहे. सर्वांना सुखद धक्का बसेल असा आणखी एक निष्कर्ष म्हणजे स्टार्टअप्स प्रवर्तकांचे सरासरी वय अवघे 28 वर्षांचे आहे. सरकारने विशेष काहीही न करता स्टार्टअप्सच्या विकासाची गती अचंबित करणारी आहे. या क्षेत्राला धोरणात्मक पाठबळ मिळाले, तर देशाचे चित्र बदलण्याची क्षमता त्यात आहे, असेच गेल्या तीन वर्षांचा प्रवास सांगतो. उत्पादन क्षेत्रात लघुउद्योगाला सरकारचे पाठबळ आहे. त्याची व्याख्या ठरलेली आहे. त्यांना सवलती आहेत. मात्र ‘स्टार्टअप्स‘साठी ना धोरणात्मक व्याख्या ना सवलती. या पार्श्‍वभूमीवर सरकार उशिरा का होईना काही धोरण निश्‍चित करणार असेल, तर त्याचे स्वागतच करायला हवे. त्यामुळे देशाची नवी ओळख बनेल ‘स्टार्टअप इंडिया‘!

