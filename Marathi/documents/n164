शाहरुख खानवर शुभेच्छांचा वर्षाव

मुंबई - बॉलिवूडचा किंग खान म्हणून ओळख असलेल्या अभिनेता शाहरुख खानचा आज (ता. 2) वाढदिवस. शाहरुखने आज वयाची पन्नाशी पूर्ण केली असून, त्यानिमित्त त्याच्या चाहत्यांनी आपल्या आवडत्या "एसआरके‘वर शुभेच्छांचा वर्षाव केला. 

"तुम्ही सर्वांनी दिलेल्या शुभेच्छांमुळे जगण्याचे नवे कारण आज मला सापडले आहे,‘ अशा शब्दांत शाहरुखने ट्‌विटरवर आपल्या भावना व्यक्त केल्या. माझ्याबद्दल तुम्ही दाखविलेले प्रेम आणि शुभेच्छांचा मी आदरपूर्वक स्वीकार करतो. मी पन्नास वर्षे पूर्ण केली आहेत, आज मी दुसऱ्यांदा 25 वर्षांचा झालो आहे, असे शाहरुखने आज केलेल्या ट्‌विटमध्ये नमूद केले आहे. 