उपांत्य लढत दिल्लीतच

दिल्ली - आयसीसी टी-२० विश्‍वकरंडक क्रिकेट स्पर्धेत ३० मार्च रोजी होणारी उपांत्य लढत फिरोजशहा कोटला मैदानावरच होणार यावर बुधवारी शिक्कामोर्तब झाले. दिल्ली क्रिकेट संघटनेला स्टेडियममधील आर. पी. मेहरा ब्लॉक वापरण्याची परवानगी मिळाल्यानंतर काही दिवसापासून सुरू असलेली चर्चा संपुष्टात आली. 

या ब्लॉकविषयी बांधकाम पूर्ण झाल्याचे प्रमाणपत्र न मिळाल्याने उपांत्य लढतीविषयी शंका  निर्माण झाली होती. परवानगीचे प्रमाणपत्र सादर करण्यासाठी दिल्ली क्रिकेट संघटनेला बुधवारी दुपारी दोन वाजतापर्यंतची वेळ देण्यात आली होती. यासाठी दिल्ली क्रिकेट संघटनेच्या पदाधिकाऱ्यांनी सर्वोच्च न्यायालयाने नियुक्त केलेले निवृत्त न्यायाधीश मुकुल मुदगल यांची भेट घेतली. २०१७ पर्यंत दिल्ली क्रिकेट संघटनेला परवानगी देण्यात आली असून केवळ विश्‍वकरंडकातीलच नव्हे तर आयपीएलचे सामनेही निर्धारित कार्यक्रमानुसार होतील. सामने आयोजित करण्यासाठी कुठलीही कायदेशीर अडचण नाही, हे न्यायमूर्ती मुदगल यांना पटल्याने ही परवानगी देण्यात आली. दिल्ली जिल्हा क्रिकेट संघटनेचे अध्यक्ष चेतन चौहान, कोषाध्यक्ष रवींदर मनचंदा आणि आयसीसीचे कायदेशीर सल्लागार यांनी मुदगल यांची भेट घेतली.