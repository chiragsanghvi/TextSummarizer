अनुष्काची खिल्ली उडविणे लज्जास्पद- विराट

विराट कोहलीच्या कामगिरीवरून अनुष्का शर्मा हिला सोशल मीडियावर लक्ष्य करणाऱ्या चाहत्यांवर विराटने नाराजी व्यक्त केली आहे. अनुष्काला सोशल मीडियावर ‘ट्रोल‘ करणाऱ्यांची लाज वाटते अशी प्रतिक्रिया विराटने ट्विटच्या माध्यमातून व्यक्त केली आहे. 

विराटने ‘SHAME‘ असे लिहिलेले चित्र ट्विटर पोस्ट केले असून, त्याखाली तो म्हणतो, "अनुष्काला अखंडपणे ‘ट्रोल‘ करणाऱ्यांची लाज वाटते. इतरांना होणाऱ्या त्रासाबद्दल काहीशी कणव वाटू द्या. तिने मला नेहमी फक्त सकारात्मकताच दिली आहे." 

विराट कोहलीच्या धडाकेबाज फलंदाजीच्या जोरावर भारताने ऑस्ट्रेलियावर विजय मिळविल्यानंतर देशभरातील क्रिकेटरसिकांच्या उत्साहाला उधाण आले. या उत्साहाच्या भरात अनेकांनी सोशल मीडियावर एकच पाढा वाचला तो म्हणजे "थँक्स अनुष्का... तू विराटला सोडल्याबद्दल!"
अनुष्का शर्मा आणि विराट वेगळे झाल्यामुळे विराटची कामगिरी उंचावल्याचे दावे क्रिकेट रसिकांनी सोशल मीडियावर केले.

वैयक्तिक आणि सार्वजनिक आयुष्यातील दूरान्वये संबंध नसलेल्या गोष्टींचा परस्परांशी संबंध जोडण्याची लोकांची सामुदायिक मानसिकता अनेकदा सेलिब्रिटींसाठी कसे मानहानीकारक ठरते हे या निमित्ताने पुन्हा निदर्शनास आले. 