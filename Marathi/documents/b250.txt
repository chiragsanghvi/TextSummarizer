
रेपो रेटचा संबंध अल्पबचतींशी जोडणार?

नवी दिल्ली - सरकार सार्वजनिक भविष्यनिर्वाह निधी, पोस्टामधील बचत योजना तसेच अल्पबचतींच्या विविध योजनांचा संबंध रिझर्व्ह बॅंक ऑफ इंडियाच्या (आरबीआय) रेपो रेटशी जोडण्याचा निर्णय घेण्याची शक्‍यता आहे. तसे झाले तर या साऱ्या बचतींवरील व्याजाचे दर कमी होण्याची शक्‍यता वर्तविण्यात येत आहे.

अर्थमंत्रालयांतर्गत झालेल्या चर्चेनुसार सार्वजनिक भविष्यनिर्वाह निधी, पोस्टामधील बचत योजना तसेच अल्पबचतीच्या विविध योजनांवरील व्याजदराचे पुनरावलोकन करण्यात येणार आहे. तसेच हे व्याजदर आरबीआयच्या रेपो रेटशी जोडण्याची शक्‍यता आहे. मात्र याबाबत अद्याप अंतिम निर्णय होणे बाकी असल्याची माहिती केंद्रीय सचिव शक्तिकांत दास यांनी सांगितले आहे. सध्या केंद्र सरकारी रोख्यांवर मिळणाऱ्या परताव्यानुसार अल्पबचतीच्या योजनांचे व्याजदर निश्‍चित करते. अल्पबचतीच्या योजनांवर जास्त व्याज मिळत असल्याने याचा बॅंकांमधील ठेवींवर परिणाम होत आहे. कारण बॅंकांमध्ये अल्प बचतीवर कमी व्याज मिळते.

बचत योजनांवरील व्याजदर कमी होण्याची शक्‍यता
सध्या पीपीएफवर 8.7 टक्के व्याज मिळत आहे. त्या तुलनेत भारतीय स्टेट बॅंकेच्या 5 ते 10 वर्षे मुदतीच्या ठेवींवर 7.25 ते 7.5 टक्के व्याज मिळते. पीपीएफसह सर्वच अल्पबचत योजनांचे व्याजदर सरकारी बॅंकांच्या दीर्घ मुदतीच्या ठेवीदरापेक्षा अधिक असल्याने या बॅंकांच्या ठेवींमध्ये वाढ होण्याचे प्रमाण मंदावले आहे. बॅंकांकडून घेतल्या जाणाऱ्या तक्रारीची दखल घेत योजनांवरील व्याजदरांचे पुनरावलोकन करण्याचे ठरले आहे.
