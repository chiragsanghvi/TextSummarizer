β सहाव्या गिअरमधून गाडी घसरलीच कशी?

ट्‌वेंटी-20 विश्‍वकरंडक स्पर्धेला सुरवात होण्यापूर्वी कर्णधार महेंद्रसिंह धोनीने स्वतःहून ‘भारतीय संघाची गाडी सहाव्या गिअरमध्ये असल्याचे‘ जाहीरपणे सांगितले होते. गाडीला आणखी कुठला ‘टॉप गिअर‘ असतो माहीत नाही. वरच्या गिअरमध्ये असताना गाडी घसरलीच कशी? न्यूझीलंडविरुद्धचा पहिला सामना गमाविल्यानंतर भारतीय संघाने लगेच आपली गाडी पहिल्या गिपारवर घेतली. नंतर पाकिस्तानविरुद्ध विजय मिळवून गाडी रुळावर आणली. म्हटलं, चला आता बांगलादेशविरुद्ध भारतीय संघ पुन्हा एकदा टॉप गिअर टाकणार आणि जर-तरच्या समीकरमात आपली बाजू भक्कम करणार असे वाटले. पण, प्रत्यक्षात झाले उलटेच. 

बांगलादेशाच्या प्रत्येक खेळाडूपेक्षा भारतीय खेळाडू अधिक क्रिकेट खेळले असतील. हार्दिक पंड्याचा अपवाद असू शकतो. सामन्याला सुरवात झाल्यावर प्रत्येक गोष्ट भारतीय संघाच्या विरुद्ध जात होती. यावेळी देखील कर्णधार धोनीने सामन्यापूर्वी झालेल्या पत्रकार परिषदेत सहकाऱ्यांना मोठ्या धावगतीने विजय आवश्‍यक असल्याचा सूचना दिल्या होत्या. सामना सुरू झाल्यावर या सगळ्या सूचना गेल्या कुठे? भारतीय संघातील एकही फलंदाज बांगलादेशाच्या नवख्या गोलंदाजीचा सामना करू शकला नाही. अपेक्षित धावगती राखण्यात अपयश आले. त्यानंतर बांगलादेशाला रोखण्यातही अपयश आले. अखेरच्या षटकातील नाट्यमय घडामोडींवर अवलंबून रहावे लागले. मग पंड्याची अचूकता, धोनीची कल्पकता अशी चर्चा सुरू झाली. पण मी म्हणतो, ही वेळ यावीच कशाला? तुम्ही सहाव्या गिअरमध्ये होता ना, मग गाडी घसरलीच कशी? फाजील आत्मविश्‍वास नडला हे मान्य करा! हे प्रश्‍न पडलेले असताना त्याची उत्तरे अनुत्तरितच राहणार आहेत. अर्थात, अजूनही भारत-न्यूझीलंड अंतिम सामना होईल, असे एक मन सांगत आहे. पण, तोपर्यंतच्या वाटेत वेस्ट इंडिज, दक्षिण आफ्रिका, इंग्लंड असे संघ आहेत हे विसरून चालणार नाही. 

असो..! तोपर्यंत आपण ही वेळ आलीच कशी, याचे उत्तर शोधण्याचा प्रयत्न करू. आपला संघ आहे म्हणून केवळ त्यांची बाजू घेणे बरोबर नाही. समोरच्याचे कौतुक केलं, तर त्याला खिलाडूवृत्ती म्हणतात. म्हणूनच बांगलादेश विरुद्ध भारत या सामन्यात नक्की कोण जिंकले, याबाबत गोंधळ उडतो आहे. समोर भारताचा विजय साकार झालेला दिसतोदेखील आहे; पण त्यावर विश्‍वास बसत नाही. बांगलादेशने क्षमता नसतानाही दिलेली झुंज अफलातून होती. अश्‍विनची नशिबाची दोरी बळकट आहे. त्याला फिरकीला साजेशी खेळपट्टी मिळते आणि तो यशस्वी ठरतोय. त्यापेक्षा केवळ पर्याय म्हणून वापरण्यात येणार सुरेश रैनाचेही चेंडू हातभर वळताना दिसतात. जडेजा तर ‘सर‘ ठरल्यापासून गोलंदाजीत सर.. सर करतच वर चढत आहे. असे पण हे सगळे आपल्याकडे; म्हणजे भारतात. बाहेर गेल्यावर हेच गोलंदाज शून्य ठरत आहेत. परदेशात कशाला जाता आपण या स्पर्धेतील खेळपट्ट्याच बघूना. मुंबईत धावांचा पाऊस पडतोय; पण भारतीय संघ ज्या गटात खेळतोय, तेथील खेळपट्ट्या मात्र फिरकीला साथ करत आहेत. धावफलक बघितल्यावर तुम्हाला दिसून येईल. ‘गट 1‘मधील सामना अभावाने कमी धावसंख्येचा झाला आहे. पण, ‘गट 2‘मधील एखादा सामना अभावाने उच्च धावसंख्येचा झाला आहे. स्पर्धा ‘आयसीसी‘ची म्हमून इथे सगळे ‘आयसीसी‘ला दोष देतील. अरे, पण खेळपट्ट्या बनवण्याची जबाबरी ‘बीसीसीआय‘चीच आहे ना. एखाच स्पर्धेत दोन गटांसाठी तयार करण्यात आलेल्या खेळपट्ट्यांबाबत इतका दुजाभाव कशाला? 

सामना जिंकल्यावर झालेल्या पत्रकार परिषदेत म्हणे धोनी संतापला. धावगती वाढवण्यात भारतीय अपयशी ठरले का ? असे विचारल्यावर धोनीने आपला राग व्यक्त केला. पत्रकारांना म्हणजे बाहेर बसून काही टिप्पणी करता येते. प्रथम फलंदाजी करताना खेळपट्टी फलंदाजी करण्यासाठी योग्य नव्हती. तुम्हाला काय जाते काही म्हणायला. तुम्ही खेळपट्टीवर खेळले असता तुम्हाला कळले असते. अरे पण ही वेळ येऊच का द्यायची. तुमचे फलंदाज काय आज खेळत होते. अरे, कोहली, धोनी, रोहित जेवढे सामने खेळले आहेत, तेवढे सामने संपूर्ण बांगलादेश संघातील खेळाडू खेळलेल्या सामन्याची बेरीज केली तरी ती तेवढी होणार नाही. रोहितची फटक्‍यांची निवड कायम चुकत आहे. एकदिवसीय क्रिकेटमध्ये दोन द्विशतकी खेळी करणाऱ्या रोहितकडे अपरिमित गुणवत्ता आहे. पण, तो त्याला कायम न्याय देत नाही. त्याची खेळी म्हणा किंवा देहबोली ही ‘मूडी‘ वाटते. शिखर धवन अधून-मधून खेळतो. रैना बरसतो, असे वाटेपर्यंत त्याच्या जोर कमी होतो. एकटा कोहली काय करणार ? त्यानंतर गोलंदाजीत बघा.. फिरकीला साथ देणारी खेळपट्टी आणि एक विकेट मिळवूनही रैनाला नंतर गोलंदाजीच दिली गेली नाही. गोलंदाजीसाठी आपल्याकडे त्याचा पर्याय आहे विसरू नये म्हणून धोनीने त्याचा वापर केला की काय असे वाटते. युवराजही गोलंदाजी विसरलासारख्या वाटतो. धोनी त्याला गोलंदाजी का देत नाही आणि अजिंक्‍य रहाणेला संघात स्थान का देत नाही या दोन्ही प्रश्‍नांची उत्तरे कोण देऊ शकेल का ? या सामन्यात भारताचे क्षेत्ररक्षणही सुमार झाले. भारतीय संघाचे प्रेम मला देखील आहे. पण, विश्‍वकरंडकासारखी स्पर्धा खेळताना केवळ प्रेमावर जिंकता येत नाही. त्यासाठी मैदानात एकजूटीने खेळावे लागले. जी एकजूट आतापर्यंत केवळ न्यूझीलंडने दाखवली आहे. सांघिक कामगिरी काय हे त्यांच्याकडून शिका असे म्हटले, तर वाईट वाटू नये. रहाणे असा फलंदाज आहे की कुठल्याही प्रकारच्या खेळपट्टी आणि गोलंदाजीसमोर तो उभा राहू शकतो. त्याचे क्षेत्ररक्षणही चांगले आहे. त्याच्या वगळण्यामागचे कारण कुणाकडेच नाही. स्पर्धा अखेरच्या टप्प्यावर येऊन ठेपली आहे. तरी आपण उपांत्य फेरीत जाणार की नाही हे निश्‍चित नाही. बांगलादेशविरुद्धच्या विजयानंतरही डोक्‍यावरची टांगती तलवार उतरलेली नाही. ती ऑस्ट्रेलियाविरुद्धचा सामना झाल्याशिवाय उतरणारही नाही.