‘करार’मुळं मिळालं कारकिर्दीला वळण! (सतीश पुळेकर)

‘चांगुणा’मुळं माझा नाटकामधला प्रवास सुरू झाला आणि ‘करार’मुळं माझ्या कारकिर्दीला वळणच मिळालं. ज्या वेळी आजच्या इतक्‍या वाहिन्या नव्हत्या त्या वेळी ‘चिरंजीव’ आणि ‘लाइफ मेंबर’ या माझ्या मालिका लोकप्रिय झाल्या होत्या. 

‘चांगुणा’ नाटकातून १९७६ मध्ये माझ्या कारकिर्दीला सुरवात झाली. यात मी आणि रोहिणी हट्टंगडीनं काम केलं होतं आणि या नाटकाला राज्यस्तरीय स्पर्धेत पहिलं पारितोषिक मिळालं. ‘आविष्कार’ या संस्थेकडून हे नाटक रंगमंचावर आलं होतं. या नाटकाचे दिग्दर्शक माझे गुरू जयदेव हट्टंगडी होते. आरती हवालदार यांच्या लेखणीतून हे नाटक साकार झालं होतं. त्यानंतर मी अनेक नाटकांमध्ये काम केली. सख्खे शेजारी, पुरुष, कुणी तरी आहे तिथे, करार, प्रकरण दुसरे, दुर्गाबाई जरा जपून व चल थोडे एन्जॉय करू ही नाटकाच्या कारकिर्दीतील ठळक नाटके असून, ही रसिकांना खूप आवडली आणि जास्त काळ चालली. प्रकरण दुसरे या नाटकासाठी मला नाट्यदर्पणचा सर्वोत्कृष्ट अभिनेत्याचा पुरस्कार मिळाला. 

‘करार’ हे माझं सर्वांत आवडतं नाटक. कारण यात मी दुहेरी भूमिका साकारली होती आणि मला या भूमिकेसाठी सगळेच पुरस्कार मिळाले. संपूर्ण नाटकात स्वाती चिटणीस आणि मी असे दोघंच कलावंत होतो. या नाटकात एकाच वेळी रंगमंचावर मी दोन व्यक्तिरेखा साकारायचो. यातली एक व्यक्तिरेखा नकारात्मक होती, तर दुसरी सज्जन व्यक्तीची होती. माझ्या पत्नीला चार वेळा नाटक पाहूनही कळलं नाही की मी नक्की कोणता आहे? मध्यंतराच्या आधी आम्ही दोघे स्टेजवर दिसतो आणि नंतर दोघांची मारामारी आहे. सुरवातीला नाटक विनोदी, गमतीशीर त्यानंतर लव्हस्टोरी होऊन थ्रिलर वळणावर जाणारं असं हे नाटक आहे. हे नाटक सुरेश चिखले यांनी लिहिलं होते आणि सुरेश राजदा दिग्दर्शक होते. १९९२-९३ला हे नाटक ‘आयएनटी’नं सादर केलं होतं. ही भूमिका साकारताना पळापळ व्हायची. इतकी पळापळ व्हायची की, मी आणि स्वाती नाटक संपल्यानंतर पाऊणतास तरी कोणाशीच बोलायचो नाही. पूर्ण अडीच तास आम्हीच रंगमंचावर असायचो. त्यामुळं आम्ही दमून जायचो. ग्रेट गिव्हिंग होतं आणि लोकांना नेमकं काय केलं आहे ते काहीच कळायचे नाही. फार अफलातून असं नाटक होतं. तसंच या नाटकातली वेशभूषा खूप छान होती. दोघांचे कपडे अठ्ठेचाळीस हजारांचे होते. त्या वेळचा या नाटकाचा सेट दीड-दोन लाखांचा होता. श्रीमंत असं नाटक होतं ‘करार’. उत्कृष्ट अभिनेता व नाट्य परिषदेचे सगळे पुरस्कार त्या वेळी मिळाले होते. ‘करार’ हे नाटक माझ्यासाठी टर्निंग पॉइंट ठरलं. राज्याच्या अनेक भागांत किंवा राज्याबाहेर आम्ही प्रयोगासाठी जायचो तर तिथं आम्हाला स्टॅंडिंग ओव्हेशन मिळायचे. नंतर आम्ही पडदा उघडून सॅल्यूट द्यायचो. फारच सुरेख असं जिवंत नाटक होतं आणि आमच्याकडून चांगल्यारीत्या सादर होत होतं.

‘येडा’मध्ये सतीश पुळेकर आणि रीमा.

‘अभिमन्यू’ नावाचं नाटक खूप चाललं. ‘हॅपी बर्थ डे’ हे नाटकही खूप सुंदर केलं होतं.  सुनील बर्वेनिर्मित ‘झोपी गेलेला जागा झाला’ हे नाटकही अप्रतिम होतं. या नाटकात सगळे मोठे कलाकार होते. यात स्वतः सुनील बर्वे होता आणि विजय केंकरे यांनी दिग्दर्शन केलं होतं. हे नाटक सगळीकडे हाउसफुल असायचं. या नाटकाचे पस्तीस एक शोज्‌ झाले. 

अनेक मालिकांमध्ये मी कामं केली. सहा वर्षे झाली मी मालिकांमध्ये काम करणं बंद केलं आहे. ‘तुजवीण सख्या रे’ ही माझी शेवटची मालिका होती. या मालिकेतल्या भूमिकेसाठी मला उत्कृष्ट सहायक अभिनेत्याचा पुरस्कार मिळाला. त्यातली व्यक्तिरेखा खूप छान होती. त्यामुळे मला लोक विचारायचे की कांदबरी कदम तुमची खरी मुलगी आहे का? ही भूमिका प्रेक्षकांना खूप आवडली होती. 

खूप सिनेमात मी काम केलंय. माझ्या आयुष्यातील टर्निंग पॉइंट ठरला तो ‘येडा’ चित्रपट. या चित्रपटाचं दिग्दर्शन किशोर बेळेकर यांनी केलं होतं. मी आणि आशुतोष राणा आमच्या दोघांवर हा सिनेमा होता. रीमा लागू, अनिकेत विश्‍वासराव, डॉ. प्रज्ञा शास्त्री, किशोरी शहाणे हे कलाकार मुख्य भूमिकेत होते. या चित्रपटातील भूमिकेसाठी दादासाहेब फाळके यांच्या नातवाने सुरू केलेल्या पुरस्कारामध्ये मला सर्वोत्कृष्ट सहायक अभिनेत्याचा पुरस्कार मिळाला. यात पोस्टात काम करणाऱ्या साध्यासरळ ऑफिसरची मी भूमिका बजावली होती. त्याच्या आयुष्यात चुकीच्या घटना घडत जातात. त्यानंतर त्याच्या घरात सगळी उलथापालथ होऊन जाते आणि तो त्या सगळ्या गोष्टींना कसं सामोरा जातो, हे दाखवलं आहे. आशुतोष ज्या व्यक्तींची भूमिका करत असतो त्याचा मुलगा आणि चित्रपटातली माझी मुलगी लग्न करते आणि मग जास्तच गोंधळ उडतो. चित्रपट हा थरारपट होतो. या चित्रपटाला ‘ए’ प्रमाणपत्र मिळालं होतं. यातला सगळ्यांचा अभिनय पाहून दचकायला व्हायचं. त्यातलं संगीत खूप महत्त्वाचं होतं. किशोर बेळेकर यांनी अप्रतिम दिग्दर्शन केलं होतं आणि सुंदर असा चित्रपट होता. ‘हळद रुसली कुंकू हसलं’ हा माझा चित्रपट खूप गाजला. यात मी खलनायकाची भूमिका साकारली होती आणि माझी ही भूमिका सगळ्यांना खूप भावली होती. त्यानंतर बरेच चित्रपट मी केले. 

‘श्रीपार्टनर’मध्ये पार्टनरची आगळीवेगळी भूमिका. 

आता माझा ‘युथ’ आणि ‘पोलिस लाइन’ चित्रपट आगामी वर्षात प्रदर्शित होतील. राकेश कुडाळकर दिग्दर्शित ‘युथ’ हा खूप सुंदर चित्रपट आहे आणि यात माझी चांगली भूमिका आहे. सहा तरुण कलाकार आहेत आणि दोन ज्येष्ठ कलाकार आहेत ते म्हणजे मी आणि विक्रम गोखले. युथमध्ये मी गावातल्या एका ज्येष्ठ व्यक्तीची भूमिका निभावली आहे. ज्यानं गावाच्या सुधारणेसाठी बरीच कामे केली आहेत. एक माणूस झटून काहीही होत नाही, असं त्याच्या बाबतीत घडतं. मग ही तरुण मंडळी पिकनिकसाठी गावामध्ये येतात. त्यानंतर ते त्या तरुणांसोबत काम करतो आणि मग तिथं होणारे बदल पाहायला मिळतात. ‘युथ’मधील भूमिका व लुक फारच वेगळा आहे.

पोलिसांच्या समस्यांवर आधारित असा पोलीस लाइन हा चित्रपट आहे. राजीव पार्सेकर यांनी या चित्रपटाचे दिग्दर्शन केले आहे. यात मी निवृत्त पोलिसाची भूमिका केली आहे. पोलिसांवर आधारित नाटक अभिमन्यूचे दिग्दर्शन मी केलं होतं. त्यामुळे मला ही भूमिका साकारताना जास्त अडचणी आल्या नाहीत. राजू पार्सेकर उत्कृष्ट आणि हुशार दिग्दर्शक असल्यामुळे त्याने छान काम करून घेतले होते. एक निवृत्त पोलीस घरात काय काम करणार, त्याच्या समस्या खूप उत्तमरीत्या मांडल्या आहेत. चित्रपटात प्रत्येक कुटुंबातील समस्यांचे विदारक चित्रण केले आहे.

ज्या वेळेला आजच्याइतक्‍या वाहिन्या नव्हत्या त्या वेळेला सह्याद्री वाहिनीवरच्या ‘लाइफ मेंबर’ व ‘चिरंजीव’ या दोन मालिका खूप गाजल्या होत्या. आठवड्यातून एक दिवस मालिका प्रसारित व्हायची. तेरा भागांच्या मालिका होत्या. ‘लाइफ मेंबर’मध्ये मराठीच्या बावळट प्राध्यापकांची भूमिका खूप लोकप्रिय झाली आणि ‘चिरंजीव’मधला टपोरी बंड्या आजही लोकांच्या लक्षात आहे. ज्या वेळेला भूमिका प्रेक्षकांना आवडते व लोक तुमचे कौतुक करतात, तेव्हा तुम्ही समृद्ध होतात. तुम्हाला खूप आनंद होतो. आपल्याला खूप छान भूमिका करायला मिळाव्यात व आपण जास्तीत जास्त लोकांना आवडू यासाठी आपणच काळजी घ्यायची असते, असं मला वाटतं आणि कलाकार म्हणून मी ही काळजी घेत असतो आणि त्यातून मला समृद्ध होता आलं. 
(शब्दांकन - तेजल गावडे)