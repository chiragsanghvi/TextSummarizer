
पाचशे भारतीयांची नावे
जवळपास ५०० भारतीयांची नावे पनामा पेपर्समध्ये नमूद केलेल्या कंपन्यांशी निगडित असल्याचे दिसून आले. तर २३४ भारतीयांनी आपली पारपत्रे (पासपोर्ट) मोझॅक फॉन्सेकाकडे कंपन्यांच्या स्थापनेसाठी आणि अन्य व्यवहारांसाठी आवश्यक दस्तावेज म्हणून जमा केल्याचे आढळले. द इंडियन एक्स्प्रेसच्या २५ पत्रकारांनी या माहितीत आढळलेल्या कंपन्या आणि व्यक्तींचा माग काढण्यासाठी ३०० हून अधिक पत्ते तपासले. त्यातील काही मुंबईच्या चाळींतही होते. त्यात अभिनेते अमिताभ बच्चन, ऐश्वर्या राय बच्चन, डीएलएफचे मालक के. पी. सिंग, इंडियाबुल्सचे मालक समीर गेहलोत, गुंड इकबाल मिर्ची यांच्यासह अनेकांचा समावेश आहे. तसेच भारताने विकत घेतलेल्या संरक्षण सामग्रीसाठी युरोपातील कंपनीने भारतीय एजंटना कसे पैसे दिले याचाही उल्लेख आहे. भारतीय रिझव्‍‌र्ह बँकेच्या नियमांनुसार २००३ सालापूर्वी भारतीयांना परदेशात कंपनी स्थापन करता येत नव्हती. याबाबतच्या नियमांमध्ये २००४ आणि २०१० मध्ये शिथिलता आणण्यात आली. पण पनामा कागदपत्रांमध्ये नमूद असलेल्या अनेक कंपन्या त्यापूर्वीच्या आहेत. यातील सगळ्याच कंपन्या आणि व्यक्तींनी गैरव्यवहार केले आहेत असे नाही. अनेकांनी नियमांतील पळवाटांचा वापर आपल्या फायद्यासाठी केला आहे.
