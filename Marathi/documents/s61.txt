β विंडीजविरुद्धच्या सामन्यातून मिळालेले संदेश

‘टी 20‘ विश्‍वकरंडकात बांगलादेशविरुद्ध झालेल्या अत्यंत अटीतटीच्या सामन्यात "शेवटच्या क्षणापर्यंत जिद्द सोडू नये‘ या संदेशाची प्रचिती आली होती. तर गुरुवारी वेस्ट इंडीजविरुद्धच्या सामन्यातून असेच पाच संदेश मिळाले. हे सर्व संदेश केवळ क्रिकेटच्या मैदानावरच नव्हे तर प्रत्यक्ष जीवन जगतानाही लागू पडणारे आहेत. 

अति आत्मविश्‍वास घातक ठरू शकतो. 
पाकिस्तानसह बांगलादेशविरुद्धचा सामना जिंकून आपला आत्मविश्‍वास उंचावला होता. अशा उंचावलेल्या आत्मविश्‍वासासह वेस्ट इंडीजविरुद्ध भारत मैदानात उतरला होता. प्रथम फलंदाजी करताना जबरदस्त खेळाचे प्रदर्शन करत भारताने विजय मिळविता येईल एवढी धावसंख्या उभारली. मात्र या साऱ्या अति आत्मविश्‍वासामुळे गोलंदाजी आणि क्षेत्ररक्षणामध्ये भारताला फारसा प्रभाव दाखवता आला नाही. परिणामी भारताला पराभवाला सामोरे जावे लागले. आपल्या आयुष्यातही आपल्याला बऱ्याचदा अति आत्मविश्‍वास घातक ठरू शकतो. 

ध्येय गाठताना कधीही मर्यादा ओलांडू नका. 
चेंडू टाकण्यासाठी असलेली रेषा ओलांडल्याने वेस्ट इंडीजविरुद्धच्या सामन्यात दोन वेळा "नो बॉल‘ पडले. दुर्दैवाने या दोन्ही चेंडूंवर बळी मिळाले होते. मात्र, "नो बॉल‘ असल्याने बाद होऊन तंबूच्या दिशेने परतत असलेल्या वेस्ट इंडीजच्या फलंदाजांना परत मैदानात येऊन खेळण्याची संधी मिळाली. त्यामुळे ध्येय गाठताना कधीही मर्यादा ओलांडू नये. माणसाच्या आयुष्यातही हा संदेश लागू होतो. 


मोठ्या संकटांना सामोरे जाताना इतर अडथळ्यांकडे दुर्लक्ष करू नका. 
वेस्ट इंडीजच्या धडाकेबाज फलंदाज ख्रिस गेल हा भारताला विजयातील मोठा अडसर वाटत होता. सुदैवाने बुमराहच्या गोलंदाजीवर तो अवघ्या 5 धावा करून बाद झाला. त्यामुळे भारताच्या विजयाच्या आशा अधिक उंचावल्या. मात्र त्यानंतर आलेल्या लेंडल सिमन्सने संधीचे सोने करत 51 चेंडूत 7 चौकार आणि 5 षटकारांच्या मदतीने 82 धावा केल्या. भारताने केवळ गेलला बाद करण्याला अधिक महत्त्व दिले. मात्र इतरांना बाद करण्यात भारताला यश मिळाले नाही. प्रत्यक्ष आयुष्यातही मोठ्या संकटांना सामोरे जाताना इतर अडथळ्यांकडे दुर्लक्ष करून चालत नाही. 

संधीचं सोनं करा. 
गेल बाद झाल्यानंतर वेस्ट इंडीजची अवस्था कठीण झाली होती. मात्र लेंडल सिमन्सने संधीचे सोने करत स्वत:ला सिद्ध करून वेस्ट इंडीजला विजय मिळवून दिला. आपणही आपल्या आयुष्यात मिळालेल्या प्रत्येक संधीचं सोनं करण्याचा प्रयत्न करायला हवा, हा संदेश यातून समोर आला. 



पराभवातही शांत रहा! 
सामना संपल्यानंतर प्रसारमाध्यमांशी बोलताना भारतीय कर्णधार कोठेही अस्वस्थ दिसला नाही. तर भारतीय संघाला चूका समजल्या असून पराभव स्वीकारला असल्याचे संकेत दिले. त्याला निवृत्तीबाबत दिलेल्या एका संदेशातून तर त्याने वातावरणात हास्य पसरवले. त्यामुळे संकटांचा सामना करतानाही आलेल्या एखाद्या पराभवाने खचून न जाता शांत राहावे असा मोलाचा संदेश यातून दिसून आला.