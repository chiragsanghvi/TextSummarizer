हुंडाबळी पीडितेच्या न्यायासाठी तरुणाई रस्त्यावर.

माहेरहून पैसे आणि दागिने आणण्यासाठी सासरहून होणारा त्रास असह्य झाल्यामुळे मृत्यूला कवटाळणारी एक आरती जरी काळाच्या पडद्याआड गेली असली तरी तिला न्याय मिळावा यासाठी कोल्हापूरकर रस्त्यावर उतरले. शिवाजी चौकातील शिवाजी महाराजांच्या पुतळ्याच्या आणि दसरा चौकातील शाहू महाराजांच्या पुतळ्याच्या साक्षीने तरूणाईने कँडल मार्च काढला. नाशिक येथे सासरच्या कौटुंबिक छळाला कंटाळून आत्महत्या केलेल्या मूळच्या कोल्हापूरच्या आरती पाटील-सावकार हिच्या मृत्यूची सखोल चौकशी विशेष पोलिस पथकाद्वारे करावी अशीही मागणी यावेळी करण्यात आली.

कोल्हापुरातील केआयटी इं​जिनीअरिंग कॉलेजची एम.सी.ए. या विद्याशाखेची माजी विद्यार्थिनी असलेल्या आरती सावकारच्या मृत्यूनंतर तिला न्याय मिळावा यासाठी कॉलेजच्या माजी विद्यार्थी संघातर्फे कँडल मार्च काढण्यात आला. आरतीचा मृत्यू ही आत्महत्या नसून घातपात असल्याची शक्यता वर्तवून त्यादृष्टीने या घटनेचा तपास करण्याची मागणी दोन दिवसांपूर्वी आरतीच्या मित्रपरिवाराने प्रशासनाकडे केली आहे. २ ​एप्रिल रोजी आरतीने नाशिक येथील राहत्या घरी गळफास लावून आत्महत्या केली. गेल्या वर्षभरापासून सासू, सासरे आणि पती गौरव यांच्याकडून शारिरीक व मानसिक छळ होत असल्याबद्दल आरतीने डायरीत लिहून ठेवले आहे. मात्र तिने आत्महत्या केली नसून तिचा खून झाल्याचा आरोप पाटील कुटुंबीयांनी केला आहे. सावकार कुटुंब नाशिक येथील प्रतिष्ठीत व्यावसायिक असल्यामुळे हे प्रकरण दडपण्याचा प्रयत्न करू नये यासाठी आरतीच्या मित्रपरिवाराने लढा उभारला आहे.

दरम्यान, रविवारी सायंकाळी साडेसहाच्या सुमारास शिवाजी चौक येथे सुमारे पाचशेहून अधिक तरूण, तरूणी, महिला एकत्र आल्या. पेटत्या मेणबत्त्या हातात घेऊन मूक मोर्चाला सुरूवात झाली. यावेळी सर्वानी काळ्या रंगाचे कपडे परिधान केले होते, तर काहीजणांनी काळ्या फिती लावून आरतीला आत्महत्या करण्यास प्रवृत्त करणाऱ्या सावकार कुटुंबाचा निषेध करण्यात आला.

दुसऱ्या आरतीचा जीव वाचावा म्हणून

आज माझ्या आरतीला जाऊन आठ दिवस झाले. तिला जन्म दिला, ​उच्चशिक्षित केले आणि एक मुलीचा बाप म्हणून सगळी हौसमौज करत लग्न लावून दिले. लग्नानंतरही तिला होणाऱ्या त्रासाविषयी तिने सांगितल्यानंतर तिचीच समजूत काढली आणि सासरच्या माणसांना समजून घे असे सांगितले. पण त्या माणसांचा पैशाचा लोभ वाढतच होता. मला त्रास नको म्हणून माझ्या मुलीने जाच सहन केला. तिने आत्महत्या केली असे दिसत असले तरी सावकार कुटुंबीयांनीच तिला मारल्याची दाट शक्यता आहे. माझी आरती तर आता परत येणार नाही, पण दुसऱ्या आरतीचा जीव वाचावा यासाठी अशा हुंड्यासाठी सुनांचा जीव घेणाऱ्या प्रवृत्तीविरोधात हा लढा आहे. एका दुर्दैवी मुलीचा बाप म्हणून मला साथ द्या असे म्हणताना मोर्चात सहभागी झालेल्या सर्वांच्या आभारासाठी हात जोडलेल्या आरतीच्या वडीलांचा स्वर गहिवरून आला.