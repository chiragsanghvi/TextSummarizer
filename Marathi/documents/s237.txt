श्रीलंकेच्या मोहिमेस आजपासून सुरवात

कोलकाता - गतविजेता श्रीलंका संघ या वेळी विजेतेपदाच्या शर्यतीत राहण्यासाठी टी-२० विश्‍वकरंडक स्पर्धेच्या मोहिमेस आजपासून दुबळ्या अफगाणिस्तानविरुद्ध सुरवात करेल. अफगाणिस्तान संघ पात्रता फेरीतून ‘सुपर टेन’मध्ये दाखल झाला आहे. 

श्रीलंका संघ गतविजेते असले, तरी या वेळी त्यांना फारशी चमक दाखवता आलेली नाही. प्रमुख खेळाडूंच्या निवृत्ती आणि त्यांतर दुखापतींनी घेरले गेलेले अन्य खेळाडू यामुळे त्यांच्या कामगिरीवर निश्‍चितपणे परिणाम झाला आहे. ऐन स्पर्धेत मलिंगाने कर्णधारपद सोडल्यामुळे एंजेलो मॅथ्यूजच्या गळ्यात ही माळ पडली. या नव्या जबाबदारीस तो अजूनही तयार नाही. लसिथ मलिंगादेखील शंभर टक्के तंदुरुस्त नाही. अनेक गोष्टी किमान कागदावर तरी श्रीलंकेविरुद्ध जात आहेत. या सगळ्या अडचणीतूनच त्यांना मार्ग काढायचा आहे. 

अफगाणिस्तान संघ फॉर्मात आहे. पात्रता फेरीतून ‘सुपर टेन’मध्ये त्यांनी थायाच प्रवेश केला. महंमद शहजाद आणि शमिउल्ला शेनवारी, महंमद नाबी ही अफगाणिस्तानच्या संघाची त्रिसूत्री आहे असे म्हणायला निश्‍चित जागा आहे.
