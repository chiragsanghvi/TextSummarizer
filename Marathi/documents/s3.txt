विश्‍वविजयी संघांचे मायदेशात उत्स्फूर्त स्वागत
- - वृत्तसंस्था

ब्रिजटाऊन, बार्बाडोस : टी-20 विश्‍वकरंडक स्पर्धेत विजेतेपद मिळविणाऱ्या वेस्ट इंडीज महिला आणि पुरुष संघांतील काही खेळाडूंचे मंगळवारी उत्स्फूर्त स्वागत करण्यात आले.
  
विजयी खेळाडूंच्या स्वागतासाठी त्यांचे कुटुंबीय, चाहते आणि असंख्य नागरिकांसह बार्बाडोस क्रिकेट संघटनेचे अध्यक्ष जोएल गार्नर उपस्थित होते. मात्र, वेस्ट इंडीज क्रिकेट मंडळाच्या एकाही पदाधिकाऱ्याने हजेरी लावली नाही. येथील ग्रॅंटले ऍडम्स आंतरराष्ट्रीय विमानतळावर उतरल्यावर खेळाडूंनी सर्वप्रथम स्वागतासाठी आलेले क्रीडामंत्री स्टिफन लॅशले आणि पर्यटनमंत्री रिचर्ड सीली यांची भेट घेतली. 

त्यानंतर विजयीवीरांची दक्षिण किनारपट्टीवरून गाडीतून मिरवणूक काढण्यात आली. संपूर्ण शहरातून फिरल्यानंतर दक्षिण भागातील ऍक्रा बीचवर या मिरवणुकीची अखेर करण्यात आली. या वेळी उपस्थित जोएल गार्नर यांनी दोन्ही संघांनी विश्‍वविजेतेपद मिळवून कॅरिबियन्सला अभूतपूर्व जल्लोषाची संधी उपलब्ध करून दिली. त्यांची उपलब्धी ही अवर्णनीय आहे अशा शब्दांत त्यांच्या कामगिरीचे कौतुक केले. ते म्हणाले, ""तुमच्या कामगिरीने आम्हाला आनंदाचे क्षण अनुभवता आले. तुम्ही घेतलेली मेहनत आणि प्रसंगी केलेल्या त्यागामुळेच तुम्हाला हे यश मिळाले. तुम्ही कौतुकास पात्र आहात.‘‘ 

विंडीजच्या महिलांनी तीन वेळच्या विजेत्या ऑस्ट्रेलिया, तर पुरुषांनी अनुभवी इंग्लंडचे आव्हान संपुष्टात आणले. या यशाबद्दल बोलताना लॅशले म्हणाले, ""ही कामगिरी करून दाखवताना दोन्ही संघांनी एकीचे उत्तम उदाहरण घालून दिले आहे. दोन्ही संघ एक दिलाने खेळले. मी दोन्ही संघांतील खेळाडूंचे अभिनंदन करतो. दोन्ही संघांनी मैदानावरील केवळ उत्सुकताच नाही, तर अखेरपर्यंत सांघिक भावना जपून ठेवली हे सर्वात महत्त्वाचे आहे.‘‘ इतकेच म्हणून लॅशले थांबले नाहीत, तर त्यांनी खेळाडूंच्या या कामगिरीला मानाचा सॅल्यूटही केला. ते म्हणाले, ""तुमचे मायदेशात स्वागत असो. तमाम कॅरिबियन नागरिकांच्या वतीने या कामगिरीसाठी मी तुम्हाला सॅल्यूट करतो. तुम्ही तिकडे भारतात खेळत होता, तरी आम्ही प्रत्येकवेळी भावनेने तुमच्याबरोबर क्रिजवर, मैदानावर, सीमारेषेवर सावलीसारखे होतो. तुमच्या भावनांतून आम्ही विजेतेपद अधिक जवळून बघितले आहे. आम्हाला तुमचा अभिमान वाटतो.‘‘ 

महिला संघाची कर्णधार स्टिफानी टेलर या स्वागताने भारावून गेली होती. ती म्हणाली, ""आम्ही येथे येण्यासाठी जेव्हा विमानात बसलो, तेव्हा आमचे कसे स्वागत होईल याची कल्पना नव्हती. इथे उतरल्यावर जेव्हा जे दृश्‍य बघितले, तेव्हा आमच्या विजेतपदाच्या आठवणी पुन्हा उफाळून आल्या. आमच्या आनंदाला वेगळेच उधाण आले. आम्ही अशीच कामगिरी सातत्याने करून तुम्हाला असेच आनंदाचे क्षण अनुभवण्याची संधी देऊ, अशी मी खात्री देते. उघड्या मोटारीतून यापूर्वी कधी आमची मिरवणूक निघाली नव्हती. ही पहिली वेळ आहे. हा अनुभव विजेतेपदाइतकाच रोमांचकारी आहे.‘‘ 

संपूर्ण महिला संघ मायदेशी परतला असला, तरी पुरुष संघातील बहुतेक खेळाडू आयपीएलसाठी भारतातच थांबले आहेत. सुलेमान बेन, ऍशले नर्सी, ग्रेनाडाचा आंद्रे फ्लेचर आणि त्रिनिदादचा सॅम्युएल बद्री इतकेच खेळाडू परतले आहेत. बद्रीदेखील आयपीएल खेळणार होता. मात्र, अंतिम सामन्यात झेल घेताना त्याच्या हाताला दुखापत झाल्यामुळे तो उपचारासाठी मायदेशी परतला आहे.