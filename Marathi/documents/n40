नवा चित्रपट : जय गंगाजल

‘पंच‘ कम, ‘पाणी‘ जादा... 

बरबटलेली राजकीय व्यवस्था, तिला उद्योजकांच्या पैशांची मदत आणि पोलिसांची साथ व त्यामुळं सामान्य नागरिकांना भोगाव्या लागणाऱ्या नरकयातना...याविरुद्ध कोणीतरी (एकानंच) आवाज उठवला, की सगळं कसं स्वच्छ होतं... हिंदी चित्रपटांचा हा आवडता फॉर्म्युला प्रकाश झा पुन्हा एकदा ‘जय गंगाजल‘ या चित्रपटातून घेऊन आले आहेत. ‘गंगाजल‘मध्ये भ्रष्टाचाऱ्यांच्या डोळ्यात ऍसिड ओतलं गेलं होतं, इथं थेट फासावर लटकवलं जातं, एवढाच फरक. अतिशय अपेक्षित मार्गानं जाणारी व अनेक उपकथानकांची जोड असणारी कथा, निरर्थक पात्रांची भाऊगर्दी, जोरकस नायक (आणि नायिकेचाही) अभाव व ढिसाळ संकलन या चित्रपटातील ठळक त्रुटी आहेत. मुख्य भूमिकेत प्रकाश झा यांना सहन करणं अवघड होतं, तर प्रियांका चोप्रानं पाटी टाकल्यासारखं काम केल्यानं चित्रपट असह्य होतो.

‘जय गंगाजल‘ची कथा मध्य प्रदेशातील एका गावात सुरू होते. या गावचा बाहुबली आमदार बबलू सिंग (मानव कौल) पुन्हा निवडणूक लढवतोय. त्याचा भाऊ डबलू सिंग (निनाद कामत) एका प्रकल्पासाठी शेतकऱ्यांच्या जमिनी हडप करण्यासाठी दबाव आणतो. त्याच वेळी आभा माथूर (प्रियांका चोप्रा) गावामध्ये पोलिस अधीक्षक पदावर येते. डिपार्टमेंटमधील ‘सर्कल बाबू‘ म्हणून ओळख असलेल्या भोलानाथ सिंगनं (प्रकाश झा) बबलू सिंगची चाकरी करून गडगंज मालमत्ता मिळवली आहे व त्याचा प्रत्येक अपराध ‘फाइल बंद‘ केला आहे. आभा आल्याबरोबर सर्व व्यवस्था स्वच्छ करण्याचा विडा उचलते. जमीन हडप करताना बबलू सिंग एका शेतकऱ्यावर अन्याय करतो व त्यामुळं तो आत्महत्या करतो. त्याच्या मुलीलाही बबलू संपवतो. या प्रकरणामुळं भोलानाथमधील खरा पोलिस जागा होतो व ‘वर्दीला हात लावला गेला,‘ म्हणून तो आमदाराच्या विरोधात उभा राहतो. आमदाराच्या गुंडांना शोधून फासावर लटकवलं जाऊ लागतं. आभाला हे मान्य नसतं. हा संघर्ष कोणत्या दिशेला जातो, आभा सर्व व्यवस्था स्वच्छ करू शकते का, भोलानाथ शेतकऱ्यांना न्याय मिळवून देतो का आदी प्रश्‍नांची (बटबटीत) उत्तरं चित्रपटाच्या शेवटी मिळतात. 

‘गंगाजल‘ भागलपूरमध्ये घडलेल्या सत्यघटनेवर आधारित होता, हा चित्रपट मात्र पूर्णपणे काल्पनिक आहे. प्रकाश झा यांना राजकीय चित्रपटांच्या निर्मितीचा मोठा अनुभव असूनही, हा चित्रपट विश्‍वासार्ह झालेला नाही. त्यातील आमदाराचं पात्रं राजकीय शहाणपण असलेलं अजिबात वाटत नाही. आभा माथूरच्या पात्राच्या लिखाणातही अनेक त्रुटी आहेत. त्यात मध्येच येऊन भाषण ठोकणारा समाजसेवक (राहुल भट), शेतकऱ्याच्या आत्महत्येनंतर त्याच्या मुलाचं लांबवलेलं पात्र, अनेक प्रसंगांची पुनरावृत्ती यांमुळं कथा संथ होत जाते. दिग्दर्शक सर्व प्रसंग सफाईदारपणे सादर करतो, मात्र त्यांची लांबी कमी करण्यात अपयशी ठरतो. आभा माथूरच्या पात्राला अधिक संधी देणं अपेक्षित असताना ती भोलानाथच्या पात्राला मिळते. तिचं घटना घडल्यानंतर (पूर्ण मेकअप व गॉगलसह) घटनास्थळी येणं आणि भाषण ठोकणं हास्यास्पद होतं. भोलानाथ पोलिसाच्या गणवेशामध्ये अनेक गुन्हे करतो, मात्र ‘वर्दी‘ला हात लावलेलं त्याला सहन होत नाही! असं का, याचा खुलासा कुठं होत नाही. सुरवातीच्या काही प्रसंगांमध्ये अत्यंत चटपटीत संवाद आहेत, मात्र नंतर तेही हरवून जातात. लोकगीतांच्या पार्श्‍वभूमीवर गुन्हेगारी प्रसंगांचं चित्रण मात्र छान जमून आलं आहे. 

प्रियांका चोप्राला अभिनय आणि हाणामारीचे प्रसंग निवडून दिले गेले आहेत, तरीही तिचा प्रभाव पडत नाही. पोलिस अधिकाऱ्याचा जोश दाखविण्यापेक्षा ‘स्टाइल‘ मारण्यात तिनं धन्यता मानली आहे. प्रकाश झा यांनी प्रथमच एवढ्या मोठ्या लांबीची भूमिका साकारली आहे. दिग्दर्शनाप्रमाणेच अभिनयावरही त्यांची हुकूमत दिसते, मात्र डॅशिंग नायक अपेक्षित असताना झा यांना पाहणं अवघड जातं. मानव कौल यांचा खलनायक खूप वरवरचा झाला आहे. राहुल भट, निनाद कामत यांचाही फारसा प्रभाव पडत नाही. 

एकंदरीतच, ‘गंगाजल‘मुळं निर्माण झाल्यावर अपेक्षांची पूर्तता करण्यात हा चित्रपट कमी पडतो. कथेत ‘पंच‘ कमी आणि पाणीच जास्त असल्यानं झा यांचा हा प्रयत्न फसला आहे. 

श्रेणी : 2.5 
निर्मिती : प्रकाश झा, मिलिंद दाबके 
दिग्दर्शन : प्रकाश झा 
भूमिका : प्रियांका चोप्रा, प्रकाश झा, मानव कौल, राहुल भट आदी