‘सेलिब्रिटीज’चा बाप्पा

चित्रपट किंवा मालिका यांच्या चित्रीकरणामध्ये सतत ‘बिझी’ असणारे हे ‘सेलिब्रिटीज’. 
बाप्पांचा उत्सव त्यांच्यासाठी महत्त्वाचा असतोच. हे ‘सेलिब्रिटीज’ गणरायाच्या 
उत्सवासाठी आवर्जून घरामध्ये उपस्थित असतात. गणपती विसर्जनाच्या 
वेळी त्यांचेही डोळे पाणावल्याशिवाय राहत नाही. 
या उत्सवाबद्दल चित्रपट व मालिकांच्या सेलिब्रिटींनी व्यक्त केलेल्या भावना. 



बाप्पांसारखाच मोदक आवडतो
आदिनाथ  कोठारे : आमचे बाप्पा गिरगावमध्ये बसविण्यात येतात. गणेशोत्सवाच्या काळात तेथे आवर्जून जाणं होतं. माझी आई बाप्पांसाठीचा नैवेद्य म्हणून अप्रतिम मोदक बनविते. हा मोदकाचा प्रसाद घरगुती साजूक तूप घालून आम्ही फस्त करतो. मला पहिल्यांदा सोसायटीतील गणपतीची आरती करण्याची संधी मिळाली. माझ्यासाठी ते खूप भारी ‘फिलिंग’ होतं. गणपती अाणणे, आरत्या म्हणणे या सर्व जबाबदाऱ्या मी माझ्या मित्रांसह खूप आवडीने करू लागलो.  




आईने दिलेल्या मूर्तीची सोबत 
स्पृहा जोशी : माझ्या माहेरी आणि सासरी गणपती बसवण्याची प्रथा नाही. उत्सवात मात्र मित्र-मैत्रिणींच्या घरी जाऊन सहभागी होते. आई आणि काकू उकडीचे मोदक करतात. तेव्हा मी त्यांना मदत करते आणि मोदकांवर ताव मारते. माझ्या आईने मला गणपतीची छोटीशी मूर्ती भेट दिली आहे. ती मूर्ती सोबत असल्याने मला चांगले वाटते. 





बाप्पांवर माझी खूप श्रद्धा
चिन्मय मांडलेकर : गणेशोत्सव हा माझ्यासाठी खूप महत्त्वाचा सण आहे. आमच्या घरी दीड दिवसाचा गणपती असतो. दर वर्षी लालबागच्या राजाची मूर्ती आणण्यात येते. हा काळ माझ्यासाठी व माझ्या कुटुंबासाठी खूप महत्त्वाचा असतो. बाप्पांसाठी खास फुलांची आरास केली जाते. या काळात बाप्पांचे दर्शन घेण्यासाठी घरात नातेवाइकांसह मित्रमंडळींचं येणं-जाणं सुरू असतं. दर वर्षी गणेशोत्सवाच्या काळात मला कामांमध्ये चांगला प्रोजेक्‍ट मिळतो असा माझा अनुभव आहे. 



आमच्याकडे इको फ्रेंडली गणेशोत्सव 
प्राजक्ता माळी : इको फ्रेंडली गणेशोत्सव हे आमच्या घरातील गणेशोत्सवाचे वैशिष्ट्य. शेण, गोमूत्र, मध यांपासून तयार केलेली शाडूच्या गणेशमूर्तीची प्रतिष्ठापना करतो. डेकोरेशन करतानाही थर्माकोल न वापरता फुलांचा वापर केला जातो. घरगुती गणपतींसोबत सार्वजनिक गणेशोत्सवाचा आनंद लुटतो. पुण्याची असल्याने येथील गणेशोत्सव खूप महत्त्वाचा वाटतो. उत्सवात मी नृत्य सादर करायचे. सार्वजनिक गणेशोत्सवाबाबतीत सांगावं वाटतं ‘एक गाव एक गणपती’ असा उपक्रम राबविला जावा. तसेच महाराष्ट्राच्या अनेक भागांतील लोकांना दुष्काळाचा सामना करावा लागत आहे. त्यामुळे दुष्काळग्रस्तांना मदत करावी.  

यशामागे गणरायाचा आशीर्वाद
देवदत्त नागे : गणपती हा माझा सर्वांत आवडता देवबाप्पा. माझी बाप्पांवर प्रचंड श्रद्धा आहे. वडिलांच्या नोकरीनिमित्त पाली या देवस्थानी राहण्याची संधी मला लहानपणी मिळाली. या काळात अष्टविनायकातील एक असलेल्या पालीच्या बल्लाळेश्‍वराचे दर्शन घेण्यासाठी मी नेहमी जात असे. येथील गणेशोत्सवदेखील मला आठवतो. गणरायाच्या आशीर्वादामुळेच कामातही यशस्वी वाटचाल सुरू आहे. या उत्सवानिमित्ताने सर्व नातेवाईक मित्रमंडळी एकत्र जमतात. गणरायाची आरास करण्याची जबाबदारी पत्नी कांचन व मुलगा निहार याच्यावर असते.     


बाप्पांसाठी सजावट
प्रार्थना बेहरे : अभिनयात कितीही व्यस्त असले, तरी बाप्पांच्या या उत्सवात सहभागी होण्यासाठी मी आवर्जून वेळ काढते. मी मूळची बडोद्याची. आमच्या घरी गणेशोत्सव खूप श्रद्धेने साजरा केला जातो. बाप्पांसोबत गौरींचेदेखील आगमन आमच्याकडे होते. लहानपणापासूनच बाप्पांच्या डेकोरेशनची जबाबदारी ही माझी आहे. भावंडांच्या मदतीने रात्रभर जागून खूप छान सजावट करण्यात येते. ही सजावट करताना दर वर्षी वेगळेपण जपण्याचा आमचा प्रयत्न असतो. 