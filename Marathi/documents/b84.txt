"जागतिक अर्थव्यवस्था 'अतिसंवेदनशील''
वॉशिंग्टन: सध्या जागतिक अर्थव्यवस्थेची परिस्थिती अतिसंवेदनशील असून अमेरिकेसह इतर सर्व मोठ्या देशांनी येणाऱ्या संकटासाठी उपाययोजना तयार ठेवण्याचा इशारा आंतरराष्ट्रीय नाणेनिधीने (आयएमएफ) दिला आहे.

आयएमएफने जी-20 देशांच्या शांघायमध्ये होणाऱ्या बैठकीच्या पार्श्वभूमीवर अर्थव्यवस्थेसमोरील आव्हानांविषयीचा अहवाल तयार केला. "तेलाच्या किंमतींमधील घसरण तसेच चीन व अन्य विकसनशील बाजारपेठांमध्ये तयार झालेल्या बिकट आर्थिक परिस्थितीमुळे जागतिक अर्थव्यवस्था आणखी कमकुवत झाली आहे. जर परिस्थिती आणखी ढासळत गेली तर जी-20 देशांनी अचानक उद्भवणाऱ्या संकटांवर उपाय शोधून ठेवणे आवश्यक आहे. जी-20 देशांनी सार्वजनिक गुंतवणूकीत वाढ करण्यासाठी उपलब्ध आर्थिक स्रोतांचा वापर करीत समन्वय साधावा", असे या अहवालात सुचविण्यात आले आहे.

शिवाय, काही दिवसांपुर्वी आयएमएफने जागतिक अर्थव्यवस्थेच्या वाढीचा अंदाज 0.2 टक्क्यांनी कमी केला आहे. संस्थेच्या मते आता वर्ष 2016 व वर्ष 2017 मध्ये जागतिक अर्थव्यवस्थेची वाढ अनुक्रमे 3.4 टक्के व 3.6 टक्के दराने होईल. सिरियन निर्वासितांचे संकट किंवा झिका विषाणूसारख्या समस्यांचा सामना करणाऱ्या देशांना बाकीच्या देशांनी एकत्रितपणे मदत करण्याची गरज आयएमएफने व्यक्त केली आहे.

याचबरोबर, मध्य आशियात राजकीय परिस्थिती स्थिर होण्यासाठी आधी तेथे आर्थिक पातळीवर बदल झाले पाहिजेत. त्यासाठी करप्रणालीत बदल झाला पाहिजे, सार्वजनिक निधीचा योग्य वापर झाला पाहिजे, पायाभूत सुविधा उपलब्ध झाल्या पाहिजेत, असे मत आंतरराष्ट्रीय नाणेनिधीच्या अध्यक्षा ख्रिस्तीन लॅगार्ड यांनी व्यक्त केले आहे