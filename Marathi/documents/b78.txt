
विकास दर 7.75% राहण्याच्या आशा
नवी दिल्ली - केंद्र सरकारने आज (शुक्रवार) संसदेला सादर केलेल्या 2016 च्या वार्षिक आर्थिक पाहणी अहवालात आगामी वर्षात 7-7.5 ते 8 टक्के विकासदराचे संकेत देतानाच वर्तमान आर्थिक वर्षातील विकासदर 7-7.75 टक्के राहण्याचा अंदाज व्यक्त केला आहे. आर्थिक मंदगती, महागाई व चलनवाढ, वाढती वित्तीय तूट, देशांतर्गत मागणीतील घसरण अशा आर्थिक अडचणीतून अर्थव्यवस्था बाहेर पडण्याचे शुभसंकेत असल्याचा दावाही अहवालात  केलेला आहे.

वार्षिक आर्थिक पाहणी अहवालानुसार, सातव्या वेतन आयोगाच्या शिफारशीनुसार महागाईत वाढ होणार नसल्याचे सांगण्यात आले आहे.  आंतरराष्ट्रीय बाजारातील तेलाच्या घटत्या किंमतीमुळे महागाई आणखी कमी होण्याची शक्यता आहे. ग्राहक किंमत निर्देशांक (सीपीआय) 2016-17 मध्ये 4.5-5 टक्के राहण्याचा अंदाज व्यक्त करण्यात आला आहे. आर्थिक वर्ष 2017 मध्ये चालू खात्यातील तूट निव्वळ देशांतर्गत उत्पादनाच्या (जीडीपी) 1-1.5  टक्के इतकी राहण्याची शक्यता आहे.

चालू आर्थिक वर्षात सरकारसमोर अनेक आव्हाने असूनही 2016-17 मध्ये वित्तीय तूट निव्वळ देशांतर्गत उत्पादनाच्या 3.9 टक्क्यांवर राहील अशी शक्यता आहे. तसेच सेवा क्षेत्राचा विकासदर 9.2 टक्के राहणार असल्याचे आर्थिक पाहणी अहवालात दिला आहे.

देशातील सरकारकडून घेण्यात आलेल्या धोरणात्मक निर्णयाचा देशाच्या अर्थव्यवस्थेवर कसा परिणाम झाला आहे; शिवाय देशातील शेती आणि उद्योग क्षेत्रात किती विकास होतो आहे, याचा सर्व तपशील आर्थिक पाहणी अहवालात दिला जातो. आर्थिक पाहणी अहवाल (ईकॉनॉमिक सर्वे) अर्थमंत्रालयाचा महत्त्वपूर्ण अहवाल असतो. गेल्या 12 महिन्यांत झालेल्या अर्थव्यवस्थेतील विविध घटनांचा मागोवा यात घेण्यात आलेला असतो. अर्थसंकल्पीय अधिवेशनात संसदेच्या दोन्ही सभागृहांमध्ये हा अहवाल मांडला जातो. हा आर्थिक पाहणी अहवाल धोरण निर्मात्यांना, अर्थशास्त्रज्ञ, धोरण विश्लेषक, व्यावसायिक, सरकारी संस्था, विद्यार्थी, संशोधक, माध्यमे आणि भारतीय अर्थव्यवस्थेच्या विकासात रस असणार्‍या सर्वांसाठी उपयुक्त आहे