दहीहंडीत आदेश आणि निर्बंध धाब्यावर

मुंबई : दहीहंडीला नियमांच्या अडथळ्यांचे थर लागल्यामुळे मुंबई - ठाण्यातील कॉंग्रेस - राष्ट्रवादी कॉंग्रेसच्या नेत्यांनी माघार घेतल्याची संधी शिवसेना - भाजप युतीने साधली आणि महापालिका निवडणुकीसाठी प्रचाराचे थरावर थर रचले. दहीहंडीच्या उत्साहाच्या भरात अनेक ठिकाणच्या आयोजकांनी न्यायालयाचे आदेश आणि राज्य सरकारने घातलेले निर्बंध धाब्यावर बसवत राजकीय हंड्या फोडल्या. 

हंडी बांधण्यावर 20 फूट उंचीची मर्यादा घालण्यात आली आहे. गोविंदांना दुखापत होऊ नये म्हणून आयोजकांनी जमिनीवर गाद्या अंथराव्यात, तसेच गोविंदांना हेल्मेट आणि सेफ्टी बेल्ट द्यावेत, अशा अटी राज्य सरकारने घातल्यानंतर राष्ट्रवादी कॉंग्रेसचे सचिन अहिर, जितेंद्र आव्हाड, कॉंग्रेसचे मुंबई अध्यक्ष संजय निरुपम यांनी हंडीच्या आयोजनातून माघार घेतली. त्यामुळे खऱ्या अर्थाने यंदा मुंबई - ठाण्यात युतीच्याच हंड्यांचा बोलबाला होता. 

मुंबई भाजपचे अध्यक्ष आशीष शेलार यांची वांद्य्रातील; तर शिवसेनेचे आमदार प्रकाश सुर्वे यांची बोरिवलीची हंडी भाव खाऊन गेली. ठाण्यातही राष्ट्रवादी कॉंग्रेसची स्पर्धा नसल्याने शिवसेनेच्या टेंभी नाका हंडीने टेंभा मिरवला; तर शिवसेनेचे आमदार प्रताप सरनाईक यांच्या हंडीने भाव खाल्ला. मुंबईत भाजपच्या वतीने अनेक ठिकाणी मोठ्या रकमांच्या हंड्या लावण्यात आल्या होत्या. दोन वर्षांनी मुंबई - ठाण्यात होणाऱ्या महापालिका निवडणुकीसाठी शिवसेना - भाजपने प्रचाराचे थर रचल्याचे बोलले जाते. 

दहीहंडीवरील निर्बंधांमुळे राजकीय आयोजकांबरोबरच अनेक मोठ्या मंडळांच्या हंड्याही रद्द करण्यात आल्या होत्या. हंडीच्या उंचीला 20 फुटांचा लगाम असल्याने पाच ते सहा थरांपेक्षा जास्त मनोरे रचता येणार नव्हते. दुपारीच दादर येथील "आयडीयल‘च्या हंडीत आठ थर लावून एका मंडळाने न्यायालयाचे आदेश आणि सरकारचे नियम धुडकावून हंडी फोडली. तोपर्यंत राजकीय हंड्यांमध्ये सर्व आलबेल होते; मात्र संध्याकाळी गोविंदा पथकांच्या वाढत्या उत्साहात राज्यकर्त्यांनीही कायद्याचे भान ठेवले नाही. वांद्रे आणि ठाण्यातील सत्ताधाऱ्यांच्या हंडीत उंचीची मर्यादा मोडून सात थरांचे मनोरे रचण्यात आले. तर, ठाण्यातच शिवसेनेचे ज्येष्ठ नगरसेवक रवी पाठक यांच्या हंडीला बोरिवलीच्या मंडळाने नऊ थरांची सलामी दिली. 

जखमी गोविंदा 
हंडी फोडताना कोसळून 129 गोविंदा जखमी झाले. त्यांना रुग्णालयात दाखल करण्यात आले. त्यापैकी 116 जणांना प्राथमिक उपचारानंतर घरी पाठवण्यात आले. गंभीर जखमी झालेल्या 13 जणांवर उपचार सुरू आहेत. परळच्या केईएम रुग्णालयात दाखल असलेल्या 50 जखमींपैकी सहा जण गंभीर आहेत; तर एक गोविंदा अत्यवस्थ आहे. 

डोळ्यांना पट्टी लावून पाच थर 
मुंबईत अनेक ठिकाणी दृष्टीहीन गोविंदांनी थर रचून आपले कसब दाखवले. प्रताप सरनाईक यांच्या "संस्कृती प्रतिष्ठान‘च्या हंडीत क्रांती मित्र मंडळाच्या पथकाने डोळ्यांना पट्टी बांधून पाच थरांची सलामी दिली. या पराक्रमाला अनेकांनी मनमुराद दाद दिली. 

कायद्याची ऐशी तैशी 
- ठाणे, वर्तकनगर शिवसेना नगरसेवक रवी पाठक हंडी- नऊ थर (जय जवान मित्र मंडळ जोगेश्‍वरी)- 
- ठाणे, टेंभी नाका शिवसेना हंडी- नऊ थर (जय जवान मित्र मंडळ) 
- दादर आयडीयल- आठ थर (कोकण नगर, जोगेश्‍वरी) 
- ऍड्‌. आशीष शेलार हंडी वांद्रे- सात थर 
- शिवसेना आमदार प्रताप सरनाईक हंडी- सात थर 
- 
छोट्या हंड्या ः 2,600 
मोठ्या हंड्या ः 800 

संध्याकाळी 7 वाजेपर्यंत फुटलेल्या हंड्या 
छोट्या हंड्या ः 1554 
मोठ्या ः 194 