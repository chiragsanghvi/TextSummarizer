दिग्दर्शिका कांचन अधिकारींचा नवा चित्रपट

मुंबई - "मानिनी‘, "दोन घडीचा डाव‘, "हुतूतू‘, "मोकळा श्‍वास‘ आदी विविध धाटणीच्या चित्रपटांचे दिग्दर्शन करणाऱ्या दिग्दर्शिका कांचन अधिकारी यांचा "किरण कुलकर्णी v/s किरण कुलकर्णी‘ हा नवा चित्रपट लवकरच प्रेक्षकांच्या भेटीला येतो आहे. त्यानिमित्त कांचन अधिकारी बऱ्याच काळानंतर दिग्दर्शन करताना दिसणार आहेत. 

ओम प्रॉडक्‍शनच्या बॅनरखाली तयार झालेल्या चित्रपटाचे नाव थोडे हटके असले तरी तो प्रेमकथेवर बेतलेला आहे. नातेसंबंधावर भाष्य करताना प्रेमाचे विविध कंगोरे चित्रपटात उलगडण्यात आले आहेत. जीवनात प्रत्येकाचा एक दृष्टिकोन असतो. त्यामुळे दुसऱ्याचा दृष्टिकोन आपल्याला नेहमीच वेगळा वाटतो. हा दृष्टिकोन कधी पटतो, तर कधी पटत नाही, यावरही चित्रपटात प्रकाश टाकण्यात आला आहे. चित्रपटातील गाणी कांचन अधिकारी आणि गायिका वैशाली सामंत यांनी लिहिली आहेत. संगीतही वैशालीचे आहे. "सारेगमप‘फेम गायक जसराज जोशीने गाण्यांवर स्वरताज चढविला आहे. "नात्यांच्या गुंतागुंतीतील धागे गाण्यांमधून उलगडले जातील आणि हा चित्रपट प्रेक्षकांना नक्की आवडेल,‘ अशी भावना अधिकारी यांनी व्यक्त केली. चित्रपटात अभिनेते मोहन जोशी, सुबोध भावे, क्रांती रेडकर, आविष्कार दारव्हेकर, प्रिया मराठे, नम्रता आवटे आदी कलाकार महत्त्वपूर्ण भूमिकेत आहेत.
