निःस्वार्थी भारतीय कर्णधाराला निर्णय घेण्यास मोकळीक द्या

निवृत्त होण्यासाठी धोनीच्या पाठीमागे अनेक जण लागले आहेत. ही सर्व मंडळी आता थोडा धीर धरतील आणि ऐतिहासिक कामगिरी केलेल्या भारतीय कर्णधाराला स्वतः निर्णय घेऊ देतील अशी आशा आहे. गेली नऊ वर्षे त्याच्या जादुई नेतृत्वाखाली भारताने सर्व प्रकारात जवळपास प्रत्येक आघाडीवर यश मिळविले आहे. त्यामुळेच त्याला स्वतःच्या मनाप्रमाणे हा निर्णय घेऊ देणे उचित ठरेल. एक गट मात्र त्याच्यावर दबाव टाकण्याच्या प्रयत्नात आहे. अशा मंडळींना भारताने जिंकू नये तर हरावे असेच वाटत असते. प्रत्येक भारतीय क्रिकेटपटूला याची कल्पना आहे. त्यामुळेच धोनीने खडसावणे अजिबात आश्‍चर्यकारक नव्हते. वास्तविक या मंडळींना विजयात नव्हे, तर पराभवातच खरी स्टोरी मिळते. ही वृत्ती केवळ भारतातच नसून एकूणच उपखंडात दिसते. पाकिस्तान आणि बांगलादेश यांच्या सध्याच्या कामगिरीनंतर त्यांच्या देशात काय पडसाद उमटत आहेत हे पाहायला हरकत नाही.

बांगलादेश घोडदौड करीत असतानाही धोनी शांत होता. त्यामुळे इतर खेळाडूंनाही एकाग्रता कायम राखणे सोपे गेले. धवनने आधीच्या चेंडूवर मुशफीकउर रहिमचा झेल घेतला होता. त्यानंतरही धोनीने जास्त वेगाने धावणाऱ्या जडेजाला डीप मिडविकेटला आणले. याच जडेजाने मग चपळाईच्या जोरावर महमदुल्ला याचा झेल टिपला. धोनीचा हा क्षेत्ररक्षणातील बदल कुणाच्या लक्षात आला का, शकीब धोकादायक ठरत असताना अश्विनला धोनीने पाचारण केल्याचे कुणाच्या लक्षात आले का, विजय अनिवार्य असलेल्या या लढतीत कमालीच्या दडपणाखाली निर्णय घेणे सोपे नव्हते. हजारो प्रेक्षक ओरडत असतात. अनेक जण तुम्ही चूक करण्याचीच वाट बघत असतात. अशा परिस्थितीचा सामनाच ज्यांनी केला नाही त्यांना हे कळणार नाही. मग वातानुकूलित खोली किंवा कक्षात बसून तुम्ही कितीही सामने पाहिले असले तरी त्यास अर्थ नसतो.

भारतीय क्रिकेटच्या इतिहासातील या निःस्वार्थी कर्णधाराला मोकळीक दिली पाहिजे. त्याच्याबद्दल मत व्यक्त करणाऱ्यांच्या तुलनेत तो चांगली कामगिरी करतो. या कर्णधाराला मानाचा मुजरा आणि भारतासाठी गौरवशाली यश मिळविण्यासाठी शुभेच्छा! आगे बढो!