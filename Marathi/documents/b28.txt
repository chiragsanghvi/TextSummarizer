सर्वंकष उपायांची गरज
रिझर्व्ह बॅंक दर सहा महिन्यांनी एकंदर बॅंकिंग क्षेत्राचा आढावा घेते आणि त्यानुसार पुढील धोरण ठरवते; परंतु यावर आता भागणार नाही. राष्ट्रीयीकृत बॅंकांमधील स्टेट बॅंक ऑफ इंडिया, पंजाब नॅशनल बॅंक, बॅंक ऑफ बडोदा यासारख्या मोठ्या बॅंकांची "स्ट्रेस टेस्ट‘ घेणे गरजेचे आहे. यातून बॅंकेने दिलेल्या कर्जांमधील जोखीम, आगामी काळात त्यातील किती अनुत्पादित होतील, आताचे अनुत्पादित कर्जांचे प्रमाण, व्यवसायासाठी असलेली बॅंकेतील वित्तीय तरलता, तसेच कर्जाची जोखीम लक्षात घेऊन आगामी काळात बॅंकेला किती पुनर्भांडवलाची गरज आहे, हे सर्व स्पष्ट होण्यास मोठा हातभार लागेल. या "स्ट्रेस टेस्ट‘चे निष्कर्ष जाहीर न करणे इष्ट ठरेल, कारण यातून आर्थिक क्षेत्रात घबराटीचे वातावरण निर्माण होऊ शकते. यासाठी राष्ट्रीयीकृत बॅंकांचे प्रमुख, रिझर्व्ह बॅंकेचे वरिष्ठ अधिकारी आणि अर्थ मंत्रालयातील वरिष्ठ अधिकारी यांनी एकत्र बसून विचारमंथन करणे निकडीचे आहे.

आज देशातील बॅंकांनी वर नमूद केल्याप्रमाणे, एकंदर दिलेली कर्जे सुमारे 67 लाख कोटी रुपयांची आहेत. यापैकी सुमारे 10 लाख कोटी रुपयांची कर्जे वादग्रस्त आहेत आणि त्यातील सुमारे 35 टक्के म्हणजे 3.4 लाख कोटी रुपयांची कर्जे अनुत्पादित आहेत. ही पार्श्‍वभूमी लक्षात घेता, भविष्यात सरकारला बॅंकांसाठी भांडवलाच्या पुनर्उभारणीची गरज भासेल; परंतु सरकारने या वर्षीच्या अर्थसंकल्पात 25 हजार कोटी रुपयांची तरतूद केली आहे, कारण सरकारकडे जास्त निधी उपलब्ध करून देण्यास वाव नाही. हे लक्षात घेता भांडवल उभारणीसाठी सरकारला निर्गुंतवणुकीचा पर्याय स्वीकारावा लागेल की काय, अशी शंका येते; परंतु तसे केले तरी राष्ट्रीयीकृत बॅंकांचे ताळेबंद आणि त्यातील अनुत्पादित आणि थकीत कर्जांचे प्रमाण बघता, गुंतवणूकदारांकडून त्याला अपेक्षित प्रतिसाद मिळण्याची शक्‍यता कमी वाटते. ही सर्व पार्श्‍वभूमी बघता सरकारपुढे आर्थिक विकासाला चालना देणे, चलनवाढीला आटोक्‍यात ठेवणे आणि बॅंकांना अनुत्पादित कर्जे लक्षणीय प्रमाणात कमी करण्यास सर्वतोपरी साह्य करणे, असे तिहेरी आव्हान आहे, हे निश्‍चित.

