कोण म्हणतं न्यूझीलंड 'रडार'वर नाही

न्यूझीलंड संघाने विश्‍वकरंडक स्पर्धेतील विजयी मालिका तिसऱ्या सामन्यातही कायम राखली. पहिल्या दोन्ही सामन्यांप्रमाणे त्यांनी तिसरा सामनाही सहज जिंकला. पाकिस्तानचा पराभूत करन त्यांनी तिसऱ्या विजयासह या स्पर्धेत सर्वप्रथम उपांत्य फेरी गाठण्याचा मान मिळविला. स्पर्धेतील अन्य बहुतेक संघ एकत्रित खेळ दाखविण्यात कमी पडत आहेत. परंतु, न्यूझीलंडने या सर्वांसमोर आपल्या कामगिरीने उत्तम उदाहरण ठेवले आहे. 

सर्वच आघाड्यांवर त्यांनी प्रतिस्पर्धी संघावर मात केली. विशेष म्हणजे कर्णधार केन विल्यम्सन संयमाच्या आघाडीवर भारतीय कर्णधार महेंद्रसिंह धोनीच्याही एक पाऊल पुढे आहे म्हटले तरी चालेल. तीनही सामन्यातून हे दिसून आले आहे. मंगळवारी झालेल्या पाकिस्तानविरुद्धच्या सामन्यातही तोच संयम त्याने दाखवला. तेव्हा त्याच्या चेहऱ्यावर कसलेही भाव नव्हते. पण, जेव्हा विजय दिसू लागला, तेव्हा त्याच्या चेहरा तेवढाच खुलून गेला होता. न्यूझीलंडच्या आजपर्यंतच्या कर्णधारांमध्ये विल्यम्सन सर्वोत्तम ठरावा अशी त्याची कामगिरी होत आहे. फक्त फलंदाजीतील अपयश तला सलत असावे. अर्थात, फॉर्म नाही म्हणून रडत बसणाऱ्यातील हा खेळाडू नाही. आपल्या उपस्थितीचा उपयोग संघाला काही तरी व्हावा हा त्याचा दृष्टिकोन खूप महत्त्वाचा वाटतो. मैदानावरील आडाखे बांधणाऱ्या कर्णधारात तो नक्कीच सरस आहे.

केवळ कर्णधारच नाही, तर संपूर्ण न्यूझीलंड संघ टी 20 विश्‍वकरंडकासाटी भारतात येताना क्रिकेटच्या यो छोट्या प्रारुप आणि येथील खेळपट्ट्यांचा "होमवर्क‘ सविस्तर करून आले आहेत. टी 20 सामन्याला कसो वेग द्यायचा आणि कुठे त्याचा वेग नियंत्रित करायचा याचे गणित त्यांना चांगलेच जमले आहे. दुसरे म्हणजे अलिकडच्या काळात महत्त्व आलेल्या "पिच रिडींग‘मध्ये देखील त्यांचे अंदाज अचूक ठरले आहेत. उपखंडातील हवामान आणि त्यानुसार रंग दाखवणाऱ्या तेथील खेळपट्ट्या याबाबतीत त्यांनी खूपच "होम वर्क‘ केल्याचे दिसून येत आहे. कदाचित त्यामुळेच संघात असूनही ते ट्रेंट बोल्ट आणि टिम साऊदी या दोन प्रमुख वेगवान गोलंदाजांना संघाबाहेर ठेवू शकत आहेत. खरे तर बोल्ट आणि साऊदी कुठल्याही खेळपट्ट्यांवर आपला दरारा दाखवू शकतात. पण, हे टी 20 क्रिकेट आहे. एखादे षटकही महगांत पडू शकते. 
वेगवान गोलंदाज म्हटल्यावर फलंदाज केवळ गोलंदाजाने टाकलेल्या चेंडूच्या वेगाचा उपयोग घेऊन चेंडूला दिशा देण्याचे काम करतो. त्यामुळे त्या चेंडूचा वेग अधिक वाढतो. हे विल्यम्सन जाणून असावा. म्हणूनच त्याने उपखंडात अजून या दोघांना खेळविण्याचा विचार फारसा मनावर घेतलेला दिसत नाही. पण, एक नक्की की हे दोन्ही गोलंदाज त्यांच्यासाठी या स्पर्धेतील त्यांचे राखीव अस्त्र ठरू शकते. उपांत्य फेरी गाठली म्हटल्यावर कदाचित अखेरच्या साखळी सामन्यात त्यांनी या पैकी एका अस्त्राचा वापर केल्यास आश्‍चर्य वाटणार नाही. 

पाकिस्तानविरुद्धच्या सामन्यात न्यूझीलंडच्या या परिपूर्णतेचा ठायी ठायी अनुभव आला. मार्टिन गुप्टिल आणि केन विल्यम्सन ही त्यांची सलामीची जोडी. मोठी सुरवात करून देण्यात अपयशी ठरली असली, नंतर येणाऱ्या फलंदाजांमध्ये खेळताच येत नाही अशी भिती निर्माण करणारी मात्र ठरलेली नाही. गुप्टिल अलकडे त्याच्या सर्वोत्तम फॉर्ममध्ये आहे. पहिल्याच सामन्यात डावातल्या पहिल्याच चेंडूवर अश्‍विनला षटकार ठोकून त्याने जणू अन्य गोलंदाजाना इशारा दिला. अर्थात, या पहिल्या आणि नंतरच्या सामन्यात तो मोठी खेळी करू शकला नाही. पण, पाकिस्तानविरुद्ध त्याने ही भूकही भागवून घेतली. प्रतिस्पर्धी फलंदाजांवर वर्चस्व राखणारे महंमद अमीर आणि महंमद सामी हे पाकिस्तानी गोलंदाज काल त्याच्यापुढे निष्प्रभ ठरत होते. विल्यम्सन आणि पाठोपाठ आक्रमकतेच्या मोहात पडणारा कॉलिन मुन्‍रो झटपट बाद झाले. पण, त्यानंतर आलेल्या कॉरे अँडरसन याने काही वेळ न्यूझीलंडच्या आक्रमकतेचा वेग कमी केला. स्थिरावण्यास वेळ घेतला. तो उभा राहतोयं म्हटल्यावर समोरून गुप्टिलने पुन्हा एकदा आपली बॅट परजली. दोनशेहून अधिक धावा धावफलकावर दिसू लागल्या होत्या. त्याचवेळी गुप्टिल आणि अँडरसन बाद झाला. धावफलक रेंगळणार असे वाटत असतानाच एरवी कसोटी फलंदाज म्हणून लौकिक मिळालेल्या रॉस टेलरनेही आपली आक्रमकता दाखवली आणि त्यामुळे न्यूझीलंडचे आव्हान उभे राहिले. 

पाकिस्तानी खेळाडूंची जिगर नवी नाही. ते सहजा सहजी हार मानत नाहीत. (कादिचत आता हा इतिहास झाला असावा.) शारजील खान आणि अहमद शहजाद यांनी करून दिलेली सुरवात विलक्षण होती. न्यूझीलंडचा तारणहार ठरलेल्या मिशेल सॅंटनेरच्या पहिल्याच षटकांत त्यानी 15 धावा कुटल्या. नंतर येणाऱ्या प्रत्येक गोलंदाजाला त्यानी लक्ष केले. त्यामुळे पाकिस्तानच्या धावफलकाने "दुरांतो एक्‍स्प्रेस‘ प्रमाणे वेग घेतला होता. पॉवर प्ले झाल्यानंतरही तो वेग कमी झाला नाही. आठव्या षटकापर्यंत त्यांची धावगती दहा ते अकराच्या मध्ये होती. सामना पाकिस्तानच्या बाजूने झुकला होता. ही अत्यंत कडक सुरवात बघून विजयाच्या अंदाजात पाकिस्तानची टक्केवारी वाढलेली दाखवण्यात आली. फलंदाजाला संभ्रमात टाकण्यासाठी प्रत्येक गोलंदाजाला एकेक षटक देण्याचे विल्यम्सनचे सूत्रही वापरून झाले होते. पण, त्या वेळी देखील त्याच्या चेहऱ्यावरची रेषही बदलली नव्हती. 

फटकेबाजीच्या नादात फलंदाज एखादी चूक करणार हे तो ओळखून असावा. त्याचबरोबर षटके अधिक होण्याची तो वाट बघत असावा. कारण, नेहमीच्या लाल चेंडूपेक्षा पांढरा चेंडू लवकर जुना आणि मऊ होतो. जोवर हा चेंडू नवा असतो तोवर तो वेगाने पळतो. टी 20 सारखे छोटे क्रिकेट आणि पॉवर प्ले बघून पहिल्या पाच षटकांत फटकेबाजी अपेक्षित असते. त्यामुळे चेंडू झटकन जुना आणि मऊ होतो. जुना झाल्यावर तो फटकेबाजीस कठिण जातो. हीच विल्यम्सनला गवसलेली "ग्यानबाची मेख‘ होती. त्याने चेंडू जुना होऊ दिला आणि नंतर पुन्हा आपली अस्त्रे बाहेर काढली. शारजील फटकेबाजीच्या मोहात अडकला. तोपर्यंत पाकिस्तानने अकराची धावगती गाठली होती. पाकिस्तानच्या गाडीला वेग मिळाला होता. अन्य फलंदाजांनी केवळ तो कायम राखायचा होता. वरचा गियर बदलण्याची देखील गरज नव्हती. पण, झाले उलटे न्यूझीलंडच्या फिरकी गोलंदाजांनी त्यांच्या गाडीला असा काही ब्रेक लावला की अकराच्या धावगतीने पुढे जाणाऱ्या पाकिस्तानसमोर एव्हाना षटकामागे सुरवातीला अकरा, मग बारा आणि शेवटी चौदा अशी आवश्‍यक धावगती वाढत गेली. विल्यम्सनने पुन्हा एकदा दहाव्या षटकानंतर ईश सोधीला आणले. 
सोधीने अस्सल भारतीय फिरकी गोलंदाज असल्याप्रमाणे खवचट गोलंदाजी केली. त्याने पाकिस्तानच्या फलंदाजांला ऑफ स्टम्पच्या आसपास जखडून ठेवले. नाही म्हणायला आफ्रिदीने त्याचे एक षटक हाणले. पण, पुढच्याच षटकात तो बाद झाला. आफ्रिदी हा गुणवान खेळाडू आहे. पण, तो कधीच आपल्या गुणवत्तेला न्याय देऊ शकला नाही म्हणा किंवा त्याचा योग्य वापर करू शकला नाही. स्वच्छंदी स्वभाव त्याच्या फलंदाजीतही आला आणि त्यात तो संपून गेला. सोधीने जखडल्यावर पाकिस्तानी फलंदाजांनी समोरून हल्ला चढवण्याचा प्रयत्न केला. त्यात त्यांनी सॅंटनेर, मिल्ने आणि मॅक्‍लेनघन यांना विकेट दिल्या. आवश्‍यक धावगती फुगल्यावर मग न्यूझीलंडचे क्षेत्ररक्षक जणू विश्रांती म्हणून सीमारेषेपर्यंत पांगले. घ्या लेको किती धावा घ्यायच्या त्या, असेच जणू त्यांनी पाकिस्तानी फलंदाजांना खुणावले. आता सर्वप्रथम उपांत्य फेरी गाठल्यावर न्यूझीलंड संघ संभाव्या विजेतेपदासाठी आमच्या "रडार‘वर नाही असे कुणी म्हणणार नाही. 

असो, पाकिस्तानचा पराभव भारताच्या पथ्यावर पडावा म्हणजे झाले. निव्वल धावगतीत भारत अजूनही चौथ्या स्थानावर आहे. पण, पाकिस्तानच्या पराभवाने ते अंतर थोडे तरी कमी झाले आहे. आता आज आव्हान संपु÷ष्टात आलेल्या बांगलादेश संघाविरुद्ध हे अंतर पार करून त्यांनी पुढे जावे म्हणजे झाले. तेव्हा आज सायंकाळी 7.30 पर्यंत थांबा ! म्हणेच "वेट अँड वॉच‘.