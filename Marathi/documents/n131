देवमाणसांमुळेच अभिनयात

बंगळूरला असताना पतीने माझा अभिनय पाहिला आणि प्रोत्साहन दिलं. त्यासाठी चक्क बंगळूर सोडून मुंबई व नंतर पुण्यात स्थायिक झालो. सासू- सासरे माझ्यासाठी देवमाणसंच आहेत. त्यांच्यासह पती व मुलीच्या पाठिंब्यामुळंच मी अभिनय क्षेत्रामध्ये कार्यरत असून, आगामी काळात बालरंगभूमीसाठी काम करायचे आहे. 
- राधिका देशपांडे, अभिनेत्री 

गेल्या 40 वर्षांपासून नागपूरमध्ये माझे बाबा संजय पेंडसे बालरंजन संस्था चालवत आहेत. त्यांना नुकतंच "रंगकर्मी‘ पुरस्काराने सन्मानित करण्यात आलं. बाबांना रंगभूमीची आवड असल्यानं त्यांचे गुण माझ्यातही उतरले. सहा महिन्यांची असतानाच रंगभूमीवर मी बाळ म्हणून आले. खरं तर अभिनयाचा माझा प्रवास तेव्हापासूनच सुरू झाला. आमच्या कुटुंबात नृत्य, कला आणि संगीत क्षेत्राशी संबंधित अनेक जण आहेत. माझ्या आईला खेळाची आवड आहे. त्यामुळं मलाही खेळाची गोडी लागली. त्याचबरोबर मी वारली पेंटिंगही करते. माझं शिक्षण नागपूरमध्येच झालं. नववीपर्यंत मी स्केटिंगमध्ये राष्ट्रीय स्तरावर तर ऍथेलॅटिक्‍समध्ये जिल्हास्तरापर्यंत चमकले. त्यात विविध बक्षिसे मिळविली. 

आठवीत असताना बाबांनीच मला अभिनयात ब्रेक दिला. "दुर्गा झाली गौरी‘ या नृत्यनाट्यात दुर्गा व गौरीची भूमिका साकारली. त्याचे अनेक प्रयोग झाले. त्या वेळी मी अभिनय आणि नृत्यही चांगल्या प्रकारे करू शकते, असा आत्मविश्‍वास निर्माण झाला. मात्र त्यामुळं खेळाकडे दुर्लक्ष झालं. माझा कल नाटकांकडंच होता. आंतरमहाविद्यालयीन व राज्य नाट्य स्पर्धेत सहभागी होऊ लागले आणि पारितोषिकेही मिळविली. 

अभिनयाचा प्रवास सुरू असताना "बी.टेक. इन हॉटेल मॅनेजमेंट अँड केटरिंग‘ची पदवी घेतली. त्यानंतर एअरलाइन्ससंबंधी "आयएटीए‘ हा डिप्लोमा केला. शिक्षण पूर्ण झाल्यानंतर नोकरी करण्याचं ध्येय ठेवलं होतं. त्या वेळी आपण अभिनयातच करिअर करू, असा विचारही केला नव्हता. त्याचदरम्यान माझं लग्न झालं आणि पतीसह मी बंगळूरला गेले. तेथे मी "स्पाइस जेट एअरलाइन्स‘मध्ये दीड वर्षे नोकरी केली. तेथे असताना महाराष्ट्र मंडळात नाटकही करत होते. तेथेही मला तीन पारितोषिके मिळाली. ज्या वेळी पतीने माझा अभिनय पाहिला, त्या वेळी त्यांनी शाबासकी दिली आणि याच क्षेत्रात करिअर करण्याचा सल्ला दिला. पण बंगळूरमध्ये राहून हे शक्‍य नव्हतं, हे मी त्यांना सांगितलं. त्यासाठी मुंबई, पुण्यालाच जावं लागणार होतं. पॅशन म्हणून नव्हे तर प्रोफेशन म्हणून अभिनय क्षेत्रात ये, असा सल्ला पतीनं दिला. त्याच दरम्यान आम्हाला मुलगी झाली. अभिनय क्षेत्रात यायचं नक्की झाल्यानं मी 16 किलो वजन कमी केलं. कलाकार म्हणून शारीरिक व मानसिक तयारी बंगळूरमध्येच केली. याच दरम्यान मला मुंबईत सहा महिन्यांसाठी काम मिळालं आणि आम्ही बंगळूर सोडलं. मुंबईत आल्यानंतर वडिलांच्या ओळखीच्या 15 ते 20 जणांना फोन करून मी अभिनय क्षेत्रात येत असल्याचं सांगितलं. आनंद म्हसवेकर यांच्या व्यावसायिक नाटकात अभिनयाची संधी मिळाली. यात किशोर कदम व सुनील शेंडे यांनी अभिनय केला होता. या नाटकातील अभिनयामुळं पुढे मला कामं मिळत गेली. त्यासाठी ऑडिशन द्याव्या लागल्या नाहीत. त्याचदरम्यान मनोज कोल्हटकर व सचिन देशपांडे यांनी "होणार सून मी या घरची‘ या मालिकेत अभिनय करणार का, असं विचारलं. मी लगेचच होकार दिला. यात मी तेजश्री प्रधान अर्थातच जान्हवीची मैत्रीण गीताची भूमिका साकारत आहे. याचबरोबर "ती दोघं‘ या नाटकाचेही प्रयोग सुरू आहेत. "लक्ष्य‘ या मालिकेतही अभिनय केला आहे. रत्नाकर मतकरी यांच्या अनेक बालनाट्यांमध्येही अभिनय केला आहे. त्यात "नवे गोकुळ‘, "अलबत्या-गलबत्या‘, "दी ग्रेट गोल्डन गॅंग‘ या नाटकांचा आवर्जून उल्लेख करावा लागेल. 

सध्या आम्ही पुण्यात राहत असून माझे पती हिंजवडी येथील केपीआयटी कंपनीमध्ये सिनिअर प्रोजेक्‍ट मॅनेजर म्हणून काम करत आहेत. आमची मुलगी तिसरीत शिकत असून, मी आठवड्यातून तीन दिवस पुणे आणि चार दिवस मुंबईत राहते. अभिनयासाठी पुणे- मुंबई- पुणे असा प्रवास सुरू आहे. या प्रवासात पतीसह मुलीचाही सिंहाचा वाटा आहे. एक गोष्ट महत्त्वाची, की माझ्या सासू- सासऱ्यांनी अभिनयासाठी खूप पाठिंबा दिला. खरं तर ते माझ्यासाठी देवमाणसंच आहेत. कारण घरातील मोठ्या जबाबदाऱ्या या वयातही त्यांनी अंगावर घेतल्या. त्यामुळंच मला अभिनयासाठी वेळ देता येतोय. मी आरोग्यबाबत अतिशय आग्रही आहे. त्यामुळंच सायकलिंगवर माझा भर असतो. 

बाबांनी ज्या पद्धतीने अभिनयासाठी स्वतःला वाहून घेतले, त्याच पद्धतीने मीही त्यांचा वारसा चालविणार आहे. लहान मुलांना अभिनयाची गोडी लागण्यासाठी "राधिका क्रिएशन‘ संस्थेची स्थापना केली आहे. बालरंगभूमीसाठी मला जास्तीत जास्त वेळ द्यायचा आहे. त्यासाठी माझे प्रयत्न सुरू आहेत. आगामी काळात माझी भूमिका असलेले "रेडिओ नाइट्‌स 6.6 एफएम‘ व "व्हॅनिला चॉकलेट अँड स्ट्रॉबेरी‘ हे दोन चित्रपट येत असून, त्यातील पात्रे विविधांगी आहेत. नृत्य, नाट्य, संगीत अन स्पोर्टसमन स्पिरिट या गोष्टी प्रत्येक कलाकारांत असाव्या, असं मला वाटतं. कारण त्यामुळं यशाचं शिखर सर करणं अवघड जात नाही, याचे उदाहरण मी स्वतःच आहे. आगामी काळातही माझा प्रवास असाच सुरू राहिलं. 