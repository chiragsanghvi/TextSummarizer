मेरी कोम, थापाला अव्वल मानांकन

किआन (चीन) - भारताची ऑलिंपिक ब्राँझ पदक विजेती मेरी कोम आणि जागतिक स्पर्धेतील ब्राँझ पदक विजेता शिवा थापा यांना आशियाई ऑलिंपिक पात्रता फेरीत त्यांच्या वजनी गटातून अव्वल मानांकन देण्यात आले आहे. 

या स्पर्धेत सहभागी होणाऱ्या अन्य भारतीय खेळाडूंमध्ये एल. देवेंद्रो सिंगला ४९ किलो वजनी गटातून चौथे, तर विकास कृष्णनला ७५ किलो वजनी गटातून दुसरे मानांकन देण्यात आले आहे. या स्पर्धेतून पुरुष विभागातून तब्बल ३०, तर महिला विभागातून सहा ऑलिंपिक प्रवेश निश्‍चित होणार आहेत. म्हणजेच पुरुष विभागातील प्रत्येक वजनी गटातील अव्वल तीन आणि महिला गटातील अव्वल दोन बॉक्‍सर ऑलिंपिकचे तिकीट मिळवू शकतील. स्पर्धेत ३० देशांतील २२६ बॉक्‍सर सहभागी होणार आहेत. 

स्पर्धेला उद्यापासून सुरवात होत असून, दोन पुरुष आणि एक महिला भारतीय बॉक्‍सर रिंगणात उतरणार आहेत. पुरुष विभागात ६४ किलो वजनी गटात मनोज कुमार, ८१ किलो वजनी गटात सुमीत संगवान अनुक्रमे कझाकस्तानच्या झुसुपोव अब्लाखान आइन कोरियाच्या हिगुआन यांगविरुद्ध खेळणार आहेत. महिला विभागात ७५ किलो वजनी गटातून पूजा राणी आपली पहिली लढत तजाकिस्तानच्या शोयरा झुल्कायनारोवाशी खेळेल. अन्य खेळाडूंमध्ये शिवा थापाला पहिल्या फेरीत ‘बाय’ असल्यामुळे तो थेट उपांत्यपूर्व फेरीत खेळेल.