‘टिळक’ व ‘बालगंधर्व’ मुळं आयुष्य उजळलं ! (सुबोध भावे)

माझ्या अभिनयाच्या कारकिर्दीत मी ऐतिहासिक भूमिका खूप केल्या, पण ज्येष्ठ गायक बालगंधर्व आणि लोकमान्य टिळक यांना पडद्यावर साकारणं ही मला नशिबानं मिळालेली मोठी संधीच होती. दोन्हीही भूमिका केल्यानं मी सुबोध म्हणून नव्हे, तर एक माणूस म्हणून रसिकांजवळ गेलो, याचा मला आनंद आहे. या दोन भूमिकांमुळं माझं आयुष्यच उजळून निघालं...

‘आम्ही असू लाडके’ या चित्रपटामध्ये साकारलेली भूमिका मला खूपच भावली. या चित्रपटाचं दिग्दर्शन अभिराम भडकमकर यांनी केलं. यात मी मतिमंद मुलांच्या शाळेत येणाऱ्या सर्वसामान्य शिक्षकाची भूमिका साकारली आहे. विशेष म्हणजे यात मी अभिनय केलाच नाही. कारण, ती शाळा होती मतिमंद मुलांची. खरंतर ही भूमिका साकारताना मला मतिमंद मुलांच्या समस्या काय असतात, याची अगदी जवळून जाणीव झाली. जे मला वाटतं होतं, तेचं मी या चित्रपटामध्ये साकारलं. ही भूमिका साकारून मला बरंच काही मिळालं. कारण, ही भूमिका संवेदनशील कलाकाराची होती. या भूमिकेमुळं व यातल्या मुलांमुळं खऱ्या अर्थानं माझं आयुष्यचं उजळलं. माणूस म्हणून अशा मुलांकडं कोणत्या दृष्टिकोनातून पहावं, हे शिकायला मिळालं. मतिमंद मुलांच्या आयुष्यात किती गहन प्रश्‍न असतात अन्‌ समाज त्यांच्याकडं कोणत्या दृष्टिकोनातून पाहतो, याचा प्रत्यय आला. खरंतर अशा मुलांसाठी सरकारनं काहीतरी करावं, हे ही भूमिका साकारताना जाणवलं.


1) ‘लोकमान्य- एक युगपुरुष’ या चित्रपटातून लोकमान्य टिळकांचं कार्य नव्या पिढीसमोर मांडता आलं.  2) ‘बालगंधर्व’मध्ये बालगंधर्वांची भूमिका करताना दडपण होतं.

बालगंधर्व व लोकमान्य टिळक यांच्याविषयी माझ्या मनात श्रद्धा, आदर आणि खूप प्रेम आहे. विशेष म्हणजे त्यांच्याच भूमिका साकारण्याची संधी माझ्या वाट्याला आली, मी साकारलेल्या भूमिकेतून त्यांचं कार्य आजच्या तरुण पिढीपर्यंत पोचविण्याची संधी मिळाली, हे माझं भाग्यचं म्हणावं लागेल. खरंतर या दोन्हीही भूमिका साकारून मी सुबोध म्हणून नव्हे, तर एक माणूस म्हणून रसिकांजवळ गेलो, याचा आनंद होतोय. या भूमिकांमुळं मला खूप शिकता आलं. त्यातून मी ही घडत गेलो अन्‌ आयुष्यात नवीन ताकद मिळाली.

बालगंधर्व हे महाराष्ट्रातच नव्हे, तर देशात नावाजलेले महान कलावंत होते. मात्र, आजच्या पिढीला त्यांची फारशी माहिती नाही, याबद्दल खंत वाटत होती. खरंतर ते मेगासुपरस्टारच होते. महाराष्ट्रानं त्यांच्यावर विलक्षण प्रेम केलं. खरंतर ते गायनातील पहिले ब्रॅंड ॲम्बेसिडरच होते. त्यांचं गायन विलक्षण होतं. मराठीच नव्हे, तर अमराठी रसिकांनाही त्यांच्या गायनानं वेड लावलं होतं. मराठी रंगभूमीला ज्यांनी खऱ्या अर्थानं श्रीमंती मिळवून दिली, त्यामध्ये बालगंधर्व यांचाही समावेश आहे. ते महानयोगीच होते. त्यांचं गाण्यावर प्रभुत्व होतं. त्यांचं गायन ऐकणाऱ्या रसिकांमध्ये अनेक दिग्गज कलाकार होते. अशा बालगंधर्वांची भूमिका साकारणं माझ्यासाठी आव्हानच होतं. बालगंधर्वांमुळेच रंगभूमीवर अनेक बदल झाले. त्यांच्यामुळेच ऑर्गन आलं. रंगभूमीनं श्रीमंती पाहिली. ते अनेकांचे अन्नदाता झाले. नाट्यसेवेसाठी त्यांनी सर्वस्वाचा त्याग केला. त्यामुळंच त्यांना कालातीत तपस्वी, नाट्य तपस्वी असंच म्हणावं लागेल. असा सारा अभ्यास मला बालगंधर्वाचा करावा लागला. त्यांची भूमिका साकारताना मनावर दडपणही येत होतं. कारण, एवढ्या मोठ्या महान तपस्वीची भूमिका साकारणं, एक आव्हानंच होतं. पण, मोठ्या धाडसानं मी ते स्वीकारलं अन्‌ तेवढ्याच ताकदीनं ते साकारलं. ज्या वेळी ‘बालगंधर्व’ हा चित्रपट प्रदर्शित झाला, त्या वेळी प्रेक्षकांचा माझ्याकडं पाहण्याचा दृष्टिकोनच बदलून गेला. कारण, ही भूमिका माझ्यासह रसिकांनाही तेवढीच आवडली होती अन्‌ तिला तेवढाच उदंड प्रतिसाद मिळाला.

अशाच प्रकारची भूमिका मी लोकमान्य टिळक यांची साकारली. खरंतर लोकमान्यांची भूमिका ऐतिहासिक होती. त्यांच्याबद्दल अनेक प्रकारची माहिती मला होती. ते हुशार, बुद्धिमान, गणितज्ज्ञ अन्‌ पत्रकारही होते. त्यांनीच त्या वेळी अन्यायाची जाणीव करून दिली. ‘‘स्वराज्य हा माझा जन्मसिद्ध हक्क आहे आणि तो मी मिळविणारचं,’’ अशी सिंहगर्जना करणारे हे एकमेव होते. गणेशोत्सव, शिवजयंती साजरी करून समाजाला एकत्र करण्याचं काम त्यांनी केलं. ते महाराष्ट्राचेच नव्हे, तर देशाचे नेते झाले. त्यांनी देशासाठी अनेक वर्षं तुरुंगावास भोगला. देशाला स्वातंत्र्य मिळवून देण्यासाठी त्यांनी अनेक गोष्टींचा त्याग केला. त्यामुळं अशा महान माणसाची भूमिका साकारणं मोठं कठीण काम होतं. त्यासाठी मी अनेक पुस्तकांचं वाचन केलं. अनेक कॅसेट्‌स पाहिल्या. संदर्भ ग्रंथांचा आधार घेतला. त्यांच्यासारखं राहणीमान, शरीरयष्टी, पेहराव, वागणं-चालणं अन्‌ बोलणं शिकावं लागलं. त्यांच्यासारखेच हावभाव करण्यासाठी अथक परिश्रम घेतले. आवाजात भारदस्तपणा येण्यासाठी प्रयत्न केला. ज्या वेळी ‘लोकमान्य ः एक युगपुरुष’ हा चित्रपट प्रदर्शित झाला, त्या वेळी बालगंधर्वांप्रमाणेच टिळक यांची भूमिकाही प्रेक्षकांनी उचलून धरली. या भूमिकेतून मला लोकमान्य टिळकांचं कार्य समाजापुढं पुन्हा एकदा आणण्याची संधी मिळाली त्यामुळं अत्यानंद झाला. या भूमिकेमुळेच वाचनाची गोडी आणखीनच वाढली. विशेष म्हणजे प्रेक्षकांनी बालगंधर्वांप्रमाणे टिळकांच्या भूमिकेवरही भरभरून प्रेम केल्यानं ही भूमिका साकारून मी धन्य पावलो.

‘आम्ही असू लाडके’ मधल्या भूमिकेनं मतिमंद मुलांच्या व्यथा कळल्या

खरंतर बालगंधर्व व लोकमान्य टिळक यांच्या भूमिका परस्परविरोधी होत्या. या दोन्ही भूमिका जनमानसात रुजलेल्या होत्या. त्यामुळं त्या माझ्यासाठी तेवढ्याच महत्त्वाच्या होत्या. त्यामुळे त्या साकारताना दडपण असलं तरी आनंदही होता. कारण, एवढ्या मोठ्या भूमिका वाट्याला येणं, हे कोणत्याही कलाकारासाठी भाग्याचीच गोष्ट असते अन्‌ त्या माझ्या वाट्याला आल्या. आतापर्यंतच्या म्हणजे १३ ते १४ वर्षांच्या कालावधीत मी अनेक भूमिका साकारल्या. अनेक मालिका, चित्रपट अन नाटकांत अभिनय केला. त्यातील प्रत्येक भूमिका मला काही ना काही देऊन गेली. याच भूमिका मला घडवत गेल्या. त्यामुळंच माझी वाटचाल दमदार राहिली. ‘भारतीय’, ‘रानभूल’, ‘हापूस’, ‘सनई-चौघडे’ या चित्रपटांतल्या भूमिका विविधांगी होत्या. ‘उलाढाल’ चित्रपटामध्ये मी खलनायकाची भूमिका साकारली. ‘कट्यार काळजात घुसली’मध्ये आगळी-वेगळी भूमिका साकारली. यातल्या प्रत्येक भूमिकेनं मला काही ना काही शिकविलं. त्यामुळं चांगली भाषा बोलण्याचं समाधान मिळालं. खरंतर मालिका, चित्रपट वा नाटकाचा लेखकच त्या भूमिका खऱ्याअर्थाने पात्रात उतरवत असतो. त्या साकारताना कलाकार घडतो. त्या भूमिकेला दिग्दर्शकाचा स्पर्श झाला, की ती खऱ्याअर्थानं लोकांपर्यंत जाते. प्रत्येक भूमिकेतून अभिनेता म्हणून नव्हे, तर माणूस म्हणून मी घडत गेलो.

सुरवातीच्या काळात प्रभू श्री रामचंद्र, बाजीराव, संत तुकाराम, निवृत्ती महाराज यांच्या भूमिका साकारल्या. त्या साकारताना माहिती घ्यावी लागली. कारण, ऐतिहासिक भूमिका साकारणं कसोटीचं काम असतं. पण, प्रत्येक भूमिका साकारताना मी त्यात यशस्वी होत गेलो. कारण, त्यासाठी मी खूप कष्ट घेतले होते. काही काल्पनिक भूमिकाही साकारल्या. त्या साकारताना मजा आली. ‘आम्ही असू लाडके’ या चित्रपटातल्या भूमिकेमुळं माझी वाटचाल समृद्ध होत गेली. प्रत्येक व्यक्तिरेखा चांगली असते. फक्त ती साकारताना कष्ट घ्यावे लागतात. आपण त्या भूमिकेत स्वतःला जेवढे झोकून देऊ, तेवढं यश मिळत असतं, हे गणित मला प्रत्येकवेळी कामी आलं. त्यासाठी दिग्दर्शक अन्‌ लेखकांचं योगदानही तेवढंच महत्त्वाचं असतं. माझ्या वाटचालीमध्ये सहकलाकारांनीही खूप योगदान दिलं. अभिनय क्षेत्रामध्ये काम करत असताना आई-वडील, पत्नी, मुलं, भाऊ-बहीण यांच्याबरोबरच आजूबाजूची माणसंही महत्त्वाची असतात. या सगळ्यांची ताकद जेव्हा आपल्या पाठीशी असते, तेव्हाच आपणं वेगळं काहीतरी करू शकतो. विशेष म्हणजे या सगळ्यांची ताकद माझ्या पाठीशी होती व आताही आहे त्यामुळेच मी प्रत्येक भूमिका साकारताना त्यामध्ये स्वतःला झोकून देत होतो. हे झोकून देणंच माझ्या यशाचं गमक ठरलं.