सेन्सेक्सच्या घसरणीने आर्थिक वर्षाची सुरवात
मुंबई : आर्थिक वर्षाच्या पहिल्याच दिवशी शुक्रवारी मुंबई शेअर बाजाराच्या निर्देशांकात (सेन्सेक्‍स) 72 अंशांची घसरण होऊन तो 25 हजार 269 अंशांवर बंद झाला. आशिया आणि युरोपीय शेअर बाजारातील घसरणीमुळे हा परिणाम झाला. दरम्यान, राष्ट्रीय शेअर बाजाराच्या निर्देशांकात (निफ्टी) 25 अंशांनी घसरून 7 हजार 713 अंशांवर बंद झाला.

देशातील मोटारनिर्मिती क्षेत्रातील आघाडीची कंपनी मारुती सुझुकीच्या मार्च महिन्यातील विक्रीत 15.9 टक्के वाढ झाल्याने कंपनीच्या समभागात आज 0.11 टक्के वाढ नोंदविण्यात आली. कर्जाच्या विळख्यात सापडलेल्या जयप्रकाश असोसिएट्‌सने सिमेंट व्यवसायातील काही हिस्सा कुमारमंगलम बिर्ला यांच्या मालकीच्या अल्ट्रा टेक कंपनीला 15 हजार 900 कोटी रुपयांना विकण्याची घोषणा केली आहे. यामुळे जयप्रकाश असोसिएट्‌सच्या समभागात 11.65 टक्के वाढ झाली.

मागील आर्थिक वर्षात 2015-16 मध्ये सेन्सेक्‍समध्ये 9.36 टक्‍क्‍यांची घसरण झाली होती. यामुळे गुंतवणूकदारांना सात लाख कोटी रुपयांचा फटका बसला होता. टोकियोच्या शेअर बाजारात आज घसरगुंडीचे चित्र होते. यातच कच्च्या तेलाच्या भावात पुन्हा सुरू झालेली घसरण आणि अमेरिकी रोजगाराच्या आकडेवारीची प्रतीक्षा यामुळे जगभरातील गुंतवणूकदार सावध पवित्रा घेत आहेत. आशियातील शेअर बाजारांमध्ये हॉंगकॉंग, जपान, सिंगापूर, दक्षिण कोरिया आणि तैवान यांच्या निर्देशांकात 0.79 ते 3.55 टक्के घसरण झाली. चीनच्या निर्देशांकात मात्र, 0.19 टक्के वाढ झाली. युरोपीय देशांतील शेअर बाजारांमध्ये सुरवातीला घसरणीचे चित्र होते. ब्रिटनच्या निर्देशांकात 1.09, जर्मनी 1.58 आणि फ्रान्सच्या निर्देशांकात 1.59 टक्के घसरण झाली
आयव्हीआरसीएलच्या समभागांवर विक्रीचा मारा
कोलकत्यात उड्डाणपूल कोसळल्याने या पुलाची उभारणी करणाऱ्या आयव्हीआरसीएल कंपनीच्या समभागांवर सलग दुसऱ्या सत्रात आज विक्रीचा जोर राहिला. यामुळे कंपनीच्या समभागात 9.70 टक्के घसरण झाली. काल कंपनीच्या समभागात 6 टक्के घसरण झाली होती.