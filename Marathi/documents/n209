ऑस्करच्या शर्यतीत "कोर्ट'!

मुंबई - राज्याच्या तसेच तमाम मराठी माणसांच्या शिरपेचात मानाचा तुरा खोवणारी घटना मराठी चित्रपटसृष्टीत घडली आहे. ऑस्कर पुरस्कारांच्या परदेशी भाषा विभागासाठी भारतातर्फे "कोर्ट‘ या मराठी चित्रपटाची निवड झाली आहे. पुढील वर्षी हा ऑस्कर सोहळा होणार आहे. हिंदी तसेच अन्य प्रादेशिक भाषांतील चित्रपटांना टक्कर देत "कोर्ट‘ची अशा प्रकारे निवड झाल्याबद्दल मराठी चित्रपटसृष्टीत चैतन्याचे वातावरण आहे. 



झू एन्टरटेन्मेंट प्रा. लि. या बॅनरखाली तयार झालेल्या "कोर्ट‘ची निर्मिती विवेक गोम्बर यांनी केली आहे. चैतन्य ताम्हाणे यांनी हा चित्रपट दिग्दर्शित केला आहे. दिग्दर्शक म्हणून त्यांचा हा पहिलाच चित्रपट आहे. एका लोककलाकाराचा लढा या चित्रपटात मांडण्यात आला आहे. ही मुख्य भूमिका अर्थात नारायण कांबळेंची व्यक्तिरेखा वीरा साथीदार यांनी साकारली आहे. गीतांजली कुलकर्णी वकिलाच्या भूमिकेत आहेत. प्रदीप जोशी यांनी न्यायाधीशाची भूमिका साकारली आहे. कोर्ट, कोर्टाभोवतीचे वातावरण, आरोपी, बचाव पक्ष व सरकारी वकील आणि न्यायाधीशांच्या दृष्टिकोनातून भारताच्या न्यायव्यवस्थेवर या चित्रपटात भाष्य करण्यात आले आहे. 

यापूर्वी "कोर्ट‘ला अनेक राष्ट्रीय तसेच आंतरराष्ट्रीय पुरस्कार मिळाले आहेत. राष्ट्रीय सुवर्णकमळ मिळवणारा हा चौथा चित्रपट आहे; तर ऑस्करसाठी भारतातर्फे परदेशी भाषा विभागात पाठवला जाणारा हा तिसरा मराठी चित्रपट आहे. यापूर्वी "श्‍यामची आई‘, "श्‍वास‘, "देऊळ‘ आणि "कोर्ट‘ला सुवर्णकमळ मिळाले होते. "श्‍वास‘ तसेच "हरिश्‍चंद्राची फॅक्‍टरी‘ भारतातर्फे परदेशी भाषा विभागासाठी पाठवण्यात आले होते. "कोर्ट‘ हा 2016 च्या ऑस्करसाठी भारतातर्फे परदेशी भाषा विभागातून पाठवण्यात आलेला तिसरा मराठी चित्रपट आहे. 

"बाहुबली‘लाही टाकले मागे 
यंदा राजकुमार हिरानी यांचा "पीके‘, ओमंग कुमारचा "मेरी कोम‘, विशाल भारद्वाजचा "हैदर‘, नीरज घायवानचा "मसान‘, "बाहुबली‘ तसेच दक्षिणेकडील "काक्का मुट्टी‘ असे काही चित्रपट ऑस्करच्या स्पर्धेत होते. "बाहुबली‘ने भारतीय चित्रपटसृष्टीत यशाचा विक्रम केला आहे. त्यामुळे त्याची निवड ऑस्करसाठी होईल, असे सर्वांना वाटत होते; परंतु अखेर मराठीतील "कोर्ट‘ने बाजी मारली. 

आम्ही कल्पना केली होती, त्याहून जास्त यश "कोर्ट‘ला मिळत आहे. हे विवेक गोंबर आणि माझ्यासाठी "सरप्राइझ‘ आहे. चित्रपट बनवायला घेतला; तेव्हा आम्ही फारशा अपेक्षा ठेवल्या नव्हत्या. त्यामुळे इतके यश मिळेल, असे वाटले नव्हते. ऑस्करसाठी "कोर्ट‘ चित्रपटाची निवड केल्याबद्दल मी ज्युरींचे आभार मानतो. "कोर्ट‘ला पाठिंबा देणाऱ्या सर्वांचाही मी आभारी आहे. 
- चैतन्य ताम्हणे, दिग्दर्शक 

"कोर्ट‘ हा फक्त मराठी नव्हे, तर भारतीय चित्रपट आहे. तसा कॅन्व्हास दिग्दर्शक चैतन्य ताम्हणे यांनी साकारला आहे. त्यामुळेच त्याला महत्त्व आहे, असे मला वाटते. विविध भाषांत देवाणघेवाण झाल्यास समृद्ध संस्कृती निर्माण होईल. म्हणूनच या चित्रपटात वेगवेगळ्या भाषांचा वापर केला आहे. 
- गीतांजली कुलकर्णी, अभिनेत्री. 

भारतातील लोककलाकारांच्या अभिव्यक्ती स्वातंत्र्याबाबत आमचे म्हणणे आता जागतिक पातळीवर चर्चेचा विषय होईल. मराठी लोकसंगीत पहिल्यांदाच ऑस्करला जात आहे, ही आणखी एक आनंददायक गोष्ट. 
- संभाजी भगत, लोकशाहीर. 

राहुल रवैल यांचा राजीनामा 
प्रसिद्ध दिग्दर्शक राहुल रवैल यांनी ऑस्करच्या ज्युरी सदस्यपदाचा राजीनामा दिला आहे. याच वर्षी त्यांना ज्युरीमध्ये घेण्यात आले होते; मात्र कार्यकाळ संपण्यापूर्वीच त्यांनी राजीनामा दिला. ऑस्करसाठी "कोर्ट‘ चित्रपटाची निवड केल्यामुळे नाराज होऊन त्यांनी राजीनामा दिला, अशी चर्चा सुरू आहे. तथापि, ज्युरीचे अध्यक्ष अमोल पालेकर यांच्या अनुचित वर्तनामुळे राजीनामा दिला, असा आरोप रवैल यांनी ट्‌विटरवरून केला आहे. "कोर्टच्या निवडीमुळे मी राजीनामा दिलेला नाही. या चित्रपटाच्या निवडीबद्दल मला आनंदच वाटतो. पालेकर यांच्या अयोग्य वर्तनामुळे मी राजीनामा दिला आहे‘, असे ट्‌विट त्यांनी केले आहे. 