भारताची सलामी आज जपानशी

इपोह (मलेशिया) - ऑलिंपिकपूर्व होमवर्क करण्याची संधी असलेल्या सुलतान अझलन शाह हॉकी स्पर्धेस आजपासून मलेशियात इपोह येथे सुरवात होत आहे. स्पर्धेच्या पहिल्याच दिवशी उद्या भारताची गाठ जपानशी पडणार आहे. 

गेल्या वर्षी या स्पर्धेत भारताने ब्राँझपदक मिळविले होते. ऑलिंपिकपूर्वी चांगला सराव करण्याच्या इराद्याने सहभागी होतानाच ब्राँझपदकाचा रंग बदलण्यासाठी भारतीय हॉकी संघ उत्सुक आहे. ऑलिंपिकसाठी खेळाडूंचीही चाचपणी करण्यासाठी भारताने या स्पर्धेचा उपयोग करून घेतला आहे. त्यामुळेच प्रमुख खेळाडूंना विश्रांती देऊन त्यांनी बहुतेक युवा खेळाडूंना येथे संधी दिली आहे. भारतीय संघाचे प्रशिक्षक रोलॅंट ऑल्टमन्स म्हणाले, ‘‘आंतरराष्ट्रीय स्तरावर खेळताना खेळाडूंच्या कौशल्याचा कस लागतो. यासाठी अनेक खेळाडू सज्ज असतात. प्रत्येकालाच संधी मिळते असे नाही. त्यामुळेच या स्पर्धेत आम्ही युवा खेळाडूंची निवड केली आहे. त्यामुळे युवा खेळाडूंना आपण आंतरराष्ट्रीय स्तरावर खेळण्यासाठी सज्ज आहोत की नाही याची कल्पना येईल.’’

आंतरराष्ट्रीय स्तरावर खेळताना प्रत्येक संघ जय्यत तयारीतच उतरत असतो. त्यामुळे कुठल्याही संघास कमी लेखण्याची चूक आम्ही करणार नाही. ऑल्टमन्स म्हणाले, ‘‘प्रत्येक संघाची तयारी चांगली आहे. आम्ही प्रत्येक सामना महत्त्वाचा मानूनच खेळणार आहोत. पण, ऑस्ट्रेलियाचे आव्हान कठीण वाटते. ते गेल्या वर्षी गमावलेले या स्पर्धेचे विजेतेपद परत मिळविण्यासाठी उत्सुक असतील.’’ ऑस्ट्रेलियाने ही स्पर्धा आठ, तर भारताने पाच वेळा जिंकली आहे. गेल्या वर्षी न्यूझीलंडने नियोजित वेळीतील २-२ बरोबरीनंतर पेनल्टी शूआउटमध्ये ऑस्ट्रेलियास ३-१ असे पराभूत केले होते.