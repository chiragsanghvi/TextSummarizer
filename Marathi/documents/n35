योगेश भारद्वाज यांचा "ऑसम मौसम'

ट्रेलर, पोस्टर लॉच; 18 मार्चला होणार प्रदर्शित 
मुंबई - मध्य प्रदेशच्या तृतीयपंथी आमदार शबनम मौसी यांच्या जीवनावर आधारित शबनम मौसी चित्रपट बनवणारे दिग्दर्शक योगेश भारद्वाज आता "ऑसम मौसम‘ चित्रपट प्रेक्षकांच्या भेटीला आणत आहेत. 18 मार्चला हा चित्रपट प्रदर्शित होणार आहे. आंतरजातीय विवाहावर भाष्य करणारा हा चित्रपट असून, याचे पोस्टर व ट्रेलर जे. पी. दत्ता यांच्या हस्ते मुंबईत नुकतेच लॉंच झाले. या वेळी चित्रपटातील कलाकार व इतर टीम उपस्थित होती. 

‘ऑसम मौसम‘ चित्रपटाची कथा ख्यातनाम वकिलाचा मुलगा राहुल व कुख्यात भूमाफिया जमील सिद्दिकी याची मुलगी गजल यांच्याभोवती फिरते. हे दोघेही लखनऊच्या महाविद्यालयात शिकत असतात. एका नाटकातील लैला-मजनूच्या भूमिकेसाठी त्या दोघांची निवड होते आणि अभिनय करता करता ते एकमेकांवर प्रेम करू लागतात. त्यांच्या प्रेमाची चर्चा जमील सिद्दिकीपर्यंत जाते. एक मुस्लिम मुलगी हिंदू मुलावर प्रेम कशी काय करू शकते? म्हणून तो आपल्या मुलीवर बंधने टाकतो. राहुलच्या वडिलांनाही त्यांचे प्रेम मान्य नसते. त्यामुळे राहुल व गजल घरातून पळून जाण्याचा निर्णय घेतात. त्यानंतर त्यांना कोणकोणत्या अडचणींना सामोरे जावे लागते, हे या चित्रपटात दाखविण्यात आले आहे. 

या चित्रपटाचे चित्रीकरण लखनऊसह जैसलमेर, शिमला व मुंबईत झाले. राहुलची भूमिका राहुल शर्मा व गजलची भूमिका अंबालिका सरकारने बजावली आहे. या कलाकारांबरोबरच सुहासिनी मुळे, प्रिन्स सोंढी, वर्ष भटनागर, शैलेंद्र गौर, ललितेश झा, बचन पचहरा, पूजा दीक्षित, शिखा इटकन, सत्यप्रकाश गुप्ता व मनमोहन तिवारी हे कलाकार मुख्य भूमिकेत दिसणार आहेत.