"ट्रेन रिटेल' पुरस्कार सोहळ्यात राष्ट्रीय स्तरावरील विजेत्यांचा सत्कार

वडाळा - रिटेल भागीदारांद्वारा केल्या गेलेल्या अतुलनीय ग्राहक सेवेला ओळख मिळवून देणारा "ट्रेन रिटेल पुरस्कार सोहळा‘ नुकताच पवईत झाला. या पुरस्कार सोहळ्यात प्रादेशिक पातळीवर वर्गवारी विजेते ठरलेल्या 15 रिटेल सहायकांना "इशा फाऊंडेशन‘चे संस्थापक सद्‌गुरू यांच्या हस्ते सन्मानित करण्यात आले. या वेळी ट्रेनचे संस्थापक बी. एस. नागेश उपस्थित होते. 

पद्मश्री पुरस्काराने सन्मानित पियुष पांडे यांच्यासोबत "ग्राहकसेवा उत्कृष्टता‘ या विषयावरील सद्‌गुरूंची चर्चा हा रिटेल पुरस्कार सोहळ्याचा उत्कर्षबिंदू ठरला. ट्रेन रिटेल पुरस्कार सोहळ्यातून भारतीय स्तरावर ग्राहकसेवा सर्वोत्कृष्टतेला मौलिक योगदान दिलेल्या आणि भारतातील रिटेल क्षेत्रामध्ये ग्राहक सेवा सर्वोत्कृष्टतेमध्ये नवे मापदंड आणि पायंडे पाडून देणाऱ्या व्यक्तींचा सत्कार केला जातो. या उपक्रमाच्या माध्यमातून या क्षेत्रातील रिटेल भागीदारांच्या ग्राहक सेवेच्या प्रेरणादायी कथा समोर येण्यास मदत होते; तर कर्मचाऱ्यांमधील सर्वोत्कृष्टतेला ओळख मिळवून देण्याचे महत्त्व विशद करताना ट्रेनचे संस्थापक बी. एस. नागेश म्हणाले, की "रिटेल कर्मचाऱ्यांना आपल्या कामाविषयी आणि कामगिरीविषयी अभिमान वाटणे आणि आपले काम प्रतिष्ठेचे वाटणे गरजेचे आहे. त्यांच्या कामाला ओळख मिळवून देण्याच्या निकडीतून ट्रेन रिटेल पुरस्काराची स्थापना करण्यात आली. या पुरस्काराच्या माध्यमातून ग्राहकांच्या मागण्यांची, अपेक्षांची पूर्तता करणाऱ्या आपल्या जबाबदाऱ्यांच्या पलीकडे जाऊन काहीतरी भरीव काम करून दाखवणाऱ्या, उत्पादनाविषयीचे उत्कृष्ट ज्ञान, संभावना आणि अंतिम निष्कर्ष यांमध्ये सर्वोत्कृष्टतेचे प्रदर्शन करणाऱ्या व्यक्तींचा शोध घेतला जातो आणि त्यांना राष्ट्रीय पातळीवर ओळख मिळवून दिली जाते, असे नागेश यांनी सांगितले.