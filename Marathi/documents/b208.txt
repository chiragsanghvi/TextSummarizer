
"अलिबाबा'वर मिनिटात एक अब्ज डॉलरची विक्री!
बीजिंग - "ई-कॉमर्स‘मधील सर्वांत मोठा "शॉपिंग फेस्टिव्हल‘ असे बिरुद मिरविणाऱ्या "अलिबाबा डॉट कॉम‘च्या "सिंगल्स डे‘मध्ये पहिल्या आठ मिनिटांमध्येच तब्बल एक अब्ज डॉलरची विक्री झाली. बीजिंमधील स्थानिक प्रमाणवेळेनुसार मध्यरात्री 12 पासून या "शॉपिंग फेस्टिव्हल‘ला सुरवात झाली आहे. गेल्या वर्षाच्या तुलनेमध्ये "अलिबाबा‘ला मिळालेल्या प्रतिसादामध्ये वेगाने वाढ झाल्याचे दिसून येत आहे. गेल्या वर्षी या "शॉपिंग फेस्टिव्हल‘मध्ये एका तासामध्ये 1.8 अब्ज डॉलरची विक्री झाली होती.

अमेरिकेच्या "सायबर मंडे‘ या "शॉपिंग फेस्टिव्हल‘लाही चीनने भरपूर मागे टाकले आहे. गेल्या वर्षी अमेरिकेच्या "सायबर मंडे‘ या सर्वांत मोठ्या ऑनलाइन शॉपिंग फेस्टिव्हलमध्ये एका दिवसामध्ये दोन अब्जांहून अधिक डॉलरची विक्री झाली होती, तर यंदाच्या "अलिबाबा‘च्या "सिंगल्स डे‘मध्ये आज सकाळी 8 पर्यंतच्या आकडेवारीनुसार 6.56 अब्ज डॉलरची विक्री झाली होती. चीनमध्ये दरवर्षी 11 नोव्हेंबरला "अलिबाबा‘तर्फे "सिंगल्स डे‘ साजरा केला जातो. गेल्या वर्षी 24 तासांमध्ये "अलिबाबा‘ने एकूण 9.3 अब्ज डॉलरची विक्री केली होती. यंदा हा आकडा 12 अब्ज डॉलरपर्यंत जाण्याचा अंदाज व्यक्त केला जात आहे
