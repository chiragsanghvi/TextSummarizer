समाजासाठीच्या कामगिरीबद्दल अजिंक्‍य आजीवन कला सन्मान

मुंबई - चंदेरी दुनियेत वावरणारे कलाकार समाजासाठीही आपले योगदान देत असतात. समाजोपयोगी कार्य ते करीत असतात. अशाच हिंदी-मराठी चित्रपटसृष्टीतील कलाकारांचा आणि समाजसेवकांचा गौरव "अजिंक्‍य आजीवन कला सन्मान‘ पुरस्काराने करण्यात येतो. यंदाचा हा पुरस्कार सोहळा 8 नोव्हेंबरला औरंगाबादमधील संत तुकाराम नाट्यमंदिरात होणार आहे. पुरस्काराचे यंदाचे हे पाचवे वर्ष आहे. 

ज्येष्ठ अभिनेते प्रेम चोप्रा, रमेश देव, दिलीप सेन, प्रभाकर मोके, सुगंधा सेन, प्रभाकर मोरे, सुगंधा चित्ते, जगन्नाथ मंचेकर, कुमार सनष, विजय कांबळे आदी मान्यवरांना त्यांनी केलेल्या समाजसेवेसाठी यंदा कला सन्मान पुरस्कार देऊन गौरवण्यात येणार आहे. कार्यक्रमाविषयी अधिक माहिती देताना एन. आर. आय. मीडिया पॉवर प्रॉडक्‍शनचे अध्यक्ष रोहन आहेर म्हणाले, ""आपल्या समाजासाठी विशेष कामगिरी करणाऱ्या मान्यवरांचा गौरव व्हावा म्हणून मला कला सन्मानची कल्पना सुचली. आम्ही पाच वर्षे हा पुरस्कार सोहळा घेत आहोत. त्यासोबतच मी विविध सांस्कृतिक कार्यक्रमही करतो. त्यातून समाजप्रबोधन व्हावे हाच माझा हेतू असतो. या कार्यक्रमातून मिळणाऱ्या रकमेतील 10-20 टक्के निधी मी अनाथ मुलींच्या आश्रमाला मदत म्हणून देतो. खेडेगावातील अनेक गरीब-होतकरू तरुण कलाकारांसाठी व्यासपीठ निर्माण करण्याचे कामही मी करीत आहे.‘‘ 

कार्यक्रमाचे आयोजन एन. आर. आय. मीडिया पॉवर प्रॉडक्‍शन मुंबई आणि तेहेलका डान्स अकॅडमी औरंगाबाद यांनी केले असून कार्यक्रमाचे अध्यक्ष विलास वाहुळे असतील. कार्यक्रमासाठी "लेट्‌स चेंज‘ हिंदी चित्रपटातील कलाकारही उपस्थित असणार आहेत.