कपिलला लागले मराठी चित्रपटाचे वेध

मुंबई - मराठी चित्रपटसृष्टी बॉलीवुडमधल्या दिग्गजांना भुरळ घालत असताना छोटा पडदा व्यापणाऱ्यांनाही मराठीकडे वळावेसे वाटत आहे. अमिताभ बच्चन, अक्षय कुमार, अजय देवगण यांसारखे कलाकार मराठी चित्रपटांच्या निर्मितीत गुंतले आहेत. इतकेच नव्हे, तर अभिनेता सलमान खान, अभिनेत्री हिमा कुरेशी व टिस्का चोप्रा यांनी मराठी चित्रपटात पदार्पणही केले आहे. विद्या बालनही "एक अलबेला‘ या मराठी चित्रपटात भूमिका करणार आहे. त्यानंतर "कॉमेडी विथ कपिल‘ या कार्यक्रमातून घराघरात हंशा पिकवणाऱ्या कपिल शर्मालाही मराठीचे वेध लागले आहेत. 

"किस किस को प्यार करू‘ या चित्रपटाच्या प्रमोशनवेळी त्याने आपली मराठीत काम करण्याची इच्छा व्यक्त केली. बऱ्याच दिवसांपासून मराठी चित्रपटाची निर्मिती व अभिनय करण्याचे मनात घाटत असल्याचे त्याने सांगितले. हा चित्रपट येत्या शुक्रवारी प्रदर्शित होणार आहे. 

कपिल शर्मा म्हणाला की, "मराठी चित्रपटांनी राष्ट्रीय पुरस्कारापासून ऑस्करपर्यंत मोहोर उमटवली आहे. मराठी चित्रपट आशयघन असतात. मी मराठीच्या प्रेमात असल्यामुळे लवकरच मराठी चित्रपटाची निर्मिती करणार आहे. नुसती निर्मिती नाही, तर त्यात अभिनयही करणार आहे.‘ 

दहा वर्षांपासून मी मुंबईत राहतो. चित्रीकरणानिमित्त अनेक मराठी कलाकार व तंत्रज्ञ यांच्याशी संपर्क होता. त्यांच्यासोबत काम करायला मिळते. बराचसा वेळ त्यांच्यासोबत असतो. त्या वेळी त्यांच्यासोबत जमेल तेव्हा मराठीत बोलतो. आगामी चित्रपट "किस किस को प्यार करू‘मध्ये सई लोकूर व मंजिरी फडणीस या मराठी अभिनेत्री आहेत. या दोघींसोबत चित्रपटाच्या चित्रीकरणादरम्यान मराठीत बोलायचो. सई लोकूरकडून मी मराठीचे धडे घेतले आहेत. 
कपिल शर्मा, अभिनेता.