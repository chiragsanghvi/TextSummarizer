ओळख, आनंद, समाधान... सगळंच मिळालं! (पुष्कर श्रोत्री)

रंगभूमीवर मला श्रेष्ठ कलाकारांकडून बरंच काही शिकायला मिळालं. मी त्यांच्या कामाचं बारकाईनं निरीक्षण करायचो. काम असो किंवा नसो मी विंगेत उभा राहून त्यांचं काम न्याहाळत असायचो. त्यांच्याबरोबर मला काम करण्याची संधी मिळाली हे माझं भाग्यच. पुष्कर श्रोत्री म्हणून मला नाव नव्हत; आता ते मिळालं आहे. ‘हसवाफसवी’तल्या सहा भूमिकांचं आव्हान सर्व प्रकारच्या लोकांचं निरीक्षण करून पेलता आलं. ‘सिटीझन’मध्ये एकच सीन केला आणि त्याला राज्य पुरस्कार सोहळ्यात नामांकन मिळालं. 

रंगभूमी ते चित्रपटसृष्टी असा माझा प्रवास सुरू आहे. या प्रवासात मी विविध प्रकारच्या भूमिका साकारल्या आहेत आणि प्रत्येक भूमिकेनुरूप मी स्वतः विकसित होत गेलो आहे. प्रत्येक भूमिकेनं मला काही तरी शिकविलं आहे आणि अजूनही मी शिकत आहे. मला विविध प्रकारच्या भूमिका साकारायच्या आहेत. एक माणूस म्हणून मला उत्तम नाव कमवायचं आहे, शिवाय कलाकार म्हणूनही मोठं व्हायचं आहे. माझ्या नाटकांचा प्रवास सुरू झाला तो ‘हसतखेळत’ या नाटकापासून. मी महाविद्यालयात असताना हे नाटक केलं. या नाटकात अशोक सराफ होते. त्यानंतर ‘घर श्रीमंताचं’, ‘बॅरिस्टर’, ‘तरुण तुर्क म्हातारे अर्क’, ‘सूर्याची पिल्ले’, ‘संध्या छाया’ ते आता ‘हसवाफसवी’ अशा नाटकांमध्ये कामं केली. विविध प्रकारच्या भूमिका साकारल्या. या नाटकातून मला जाणकार, बुजुर्ग आणि श्रेष्ठ अशा कलाकारांबरोबर काम करण्याची संधी मिळाली. त्यांची नावंच घ्यायची झाली तर चंद्रकांत गोखले, विक्रम गोखले, अशोक सराफ, सुधीर जोशी, दिलीप प्रभावळकर, वंदना गुप्ते, आशा काळे अशा कित्येक बुजुर्ग कलाकारांची नावं घेता येतील. या सर्व श्रेष्ठ कलाकारांकडून मला बरंच काही शिकायला मिळालं. मी त्यांच्या कामाचं बारकाईनं निरीक्षण करायचो. काम असो किंवा नसो मी विंगेत उभा राहून त्यांचे काम न्याहाळत असायचो. या सगळ्या मंडळींना मी गुरुस्थानी मानतो. त्यांच्याबरोबर मला काम करण्याची संधी मिळाली हे मी माझं भाग्य समजतो. 

‘रेगे’मधला पोलिस अधिकारी सगळ्यांनाच आवडला.

‘हसवाफसवी’ या नाटकात मी सहा भूमिका करीत आहे आणि या सगळ्याच भूमिका माझ्या आवडीच्या आहेत. मात्र, त्यातली सर्वांत अधिक जवळची आणि आवडती भूमिका कृष्णराव हेरंबकरची. माझं वय आणि एकूणच ही भूमिका माझ्यासाठी ती आव्हानात्मक होती. ८६ वर्षांचा म्हातारा मला साकारायचा होता. त्याकरिता कठोर परिश्रम घ्यावे लागले. ज्येष्ठ मंडळींचं निरीक्षण केलं. ते कसे चालतात...बोलतात...त्यांचं वागणं कसं असतं...वगैरे गोष्टी जाणून घेतल्या. त्यातच मला नाट्यगीत गायचं होतं.

सहा वेगवेगळ्या भूमिका साकारताना, सहा वेगवेगळे आवाज, सहा वेगवेगळ्या लकबी, सहा वेगवेगळी माणसे आणि सहा वेगवेगळे मेंदू...या सर्व गोष्टींचे आकलन करून मला ‘हसवाफसवी’ करायची होती. त्यामुळं मोठं आव्हान होतं. या सर्व गोष्टी जाणून घेतल्या आणि मगच ही भूमिका साकारली. मला असं वाटतं की कलाकाराची निरीक्षणशक्ती दांडगी असली पाहिजे. कलाकारानं सतत आजूबाजूला घडणाऱ्या घडामोडींचं निरीक्षण केलं पाहिजे. त्यामुळं ‘हसवाफसवी’तल्या सहाही व्यक्तिरेखा साकारताना सर्व प्रकारच्या लोकांचं मी निरीक्षण केलं. ८६ वर्षांचा वृद्ध गृहस्थ कसा चालतो...एखादी महिला कशी चालते...मॉडर्न माणूस कसा वागतो...आदी बाबींचे निरीक्षण केलं आणि ‘हसवाफसवी’तल्या भूमिका साकारल्या. आजही प्रेक्षकांचा या नाटकाला चांगला प्रतिसाद मिळत आहे. 

‘हसवाफसवी’तल्या विविध भूमिकांनी कलाकार म्हणून मला समृद्ध केलं.

त्यानंतर मी ‘शोभायात्रा’ या नाटकाचं नाव घेईन. या नाटकात मी जवाहरलाल नेहरूंची भूमिका केली. या भूमिकेच्या तयारीसाठी त्यांचे चित्रपट पाहिले. काही पुस्तकं वाचली आणि भाषणंही ऐकली. मी नेहरूंची भूमिका करणाऱ्या सबनीसांची भूमिका केली. हा सबनीस एक माणूस असतो आणि त्याला नेहरूंची भूमिका साकारायची असते. म्हणजे नेहरू आणि सबनीस अशा दोन भूमिका एकाच वेळी भूमिकेत दाखवायच्या होत्या. त्यानंतर ‘सूर्याची पिल्ले’ नाटकात केलेली रघुरायाची भूमिका. हा रघुराय मूकपणे सगळं सहन करीत असतो. सर्वांची बोलणी खात असतो. मात्र, शेवटी तो आपला सगळा राग व्यक्त करतो. हे नाटक प्रतिमा कुलकर्णी यांनी केलं. त्यांचे आभार मला मानावेच लागतील कारण त्यांनी मला या नाटकासाठी खूप मदत केली. ‘घर श्रीमंताचं’ या नाटकात मी एका घरजावयाची भूमिका केली. ही भूमिकादेखील माझ्या पसंतीची आहे. हा पेंटिंग कॉन्ट्रॅक्‍टर असतो. तो एका घरात जातो, आपलं त्याच्यावर प्रेम आहे हे त्या घरातल्या मुलीला त्याच्याजवळ व्यक्त करता येत नाही. परंतु, तिचे आई-वडील हुशार असतात. आपल्या मुलीला याच्याशी लग्न करायचे आहे हे ते ओळखतात. हे एक मध्यमवर्गीय कुटुंब असते. या कुटुंबात अचानक पैसे येतात आणि मग काय घडतं हे या नाटकात दाखवलं आहे. हेमंत ऐदलाबादकर यांनी हे नाटक लिहिलं आहे आणि आता त्यानंच लिहिलेल्या ‘कॅरी ऑन देशपांडे’ या चित्रपटात मी मुख्य भूमिका साकारीत आहे.

खरं तर रंगभूमीवरील माझा प्रवास चांगल्या पद्धतीनं सुरू असतानाच चित्रपटातही मी काम केले. माझा पहिला चित्रपट ‘बिन पैशाचा तमाशा’.  मी विविध प्रकारचे चित्रपट केले. केवळ विनोदी चित्रपटच केले नाहीत, तर गंभीर भूमिकाही केल्या. ‘रेगे’मधील माझी भूमिका सगळ्यांना आवडली. या भूमिकेकरिता मी सचिन वाझे यांना जाऊन भेटलो. पोलिस तपास कसा चालतो, एखादा संशयित पकडला की त्याच्याकडून गुन्ह्याची कबुली करून घेत असताना काय काय गोष्टी कराव्या लागतात. एन्काउंटर करायला जाताना काय, काय करावं लागतं हे त्यांच्याशी गप्पा मारत असताना समजून घेतलं. त्यामुळं ही भूमिका मी समरसून करू शकलो. ती सर्वांना आवडली आणि त्याला पुरस्कारही मिळाले. तसेच काही पुरस्कार सोहळ्यात नॉमिनेशनही मिळालं. अनेकांनी सांगितलं असा पुष्कर आम्ही पाहिलाच नाही. करिअरच्या या टप्प्यावर मला मिळालेली ही आणखीन एक वेगळी भूमिका.

दिग्दर्शक अमोल शेडगे यांच्या ‘सिटीझन’मध्ये एकच सीन केला आणि त्याला राज्य पुरस्कार सोहळ्यात नॉमिनेशन मिळालं. एकाच सीनसाठी प्रेक्षकांची आणि परीक्षकाची अशी दाद मिळावी, ही निश्‍चितच आनंदाची व अभिमानाची बाब आहे. कारण लेखकाला जे म्हणायचं आहे व दिग्दर्शकाला जे सांगायचं आहे ते कलाकारानं व्यवस्थित मांडलं की त्याचं नक्कीच कौतुक होतं.  ‘कॅरी ऑन देशपांडे’ या चित्रपटात मी एका सरळ व साध्या माणसाची भूमिका साकारीत आहे. समाजहित म्हणून त्याचे पहिले लग्न झालेले असते आणि दुसरे लग्न समाजकार्य म्हणून होते. एका मुलीचे लग्न मोडत असताना हा शशी देशपांडे तेथे हजर असतो. त्या मुलीचा बाप विचारतो, आता माझ्या मुलीशी लग्न कोण करणार...‘एवढ्यात हा देशपांडे म्हणतो मी करणार?’...त्यानंतर आणखीन एक मुलगी येते आणि ़़‘देशपांडे यांनी माझ्याशी लग्न केलेले आहे’ असे सांगते. मग एकच तारांबळ उडते. त्याची भंबेरी उडते. या चित्रपटात धमाल पाहायला मिळणार आहे. ‘कट्यार काळजात घुसली’ या चित्रपटातील कविराज ही भूमिकाही लोकप्रिय ठरलेली आहे. कविराज म्हणून लोक मला कविराजाचे छंद म्हणायला आणि कविता म्हणायला सांगत आहेत. 

कलाकार म्हणून खूप शिकलो असलो तरी माणूस म्हणूनही समृद्ध झालो. पूर्वी मला लोक माझ्या नावाने ओळखत नव्हते आणि आता मला माझ्या नावाने ओळखत आहेत. कलाकार म्हणून एकेक पायरी वर चढत आहे. मला प्रत्येक भूमिकेने आनंद दिला आणि समाधानही दिले. तसेच प्रसिद्धी दिली. कधी कधी विचलितही केले आहे. मी मागे वळून पाहतो तेव्हा रंगभूमीने आणि चित्रपटसृष्टीने मला भरभरून दिले आहे असेच वाटते. ज्येष्ठ तसेच नवख्या कलाकारांबरोबरही काम करीत आहे. प्रसिद्ध आणि जुन्या कलाकारांबरोबर काम करीत असताना त्यांच्याकडून मी जे काही शिकलो ते नव्या पिढीकडे देत असतो. त्यांच्याकडूनही मी काही शिकत असतो. कारण प्रत्येक कलाकार नेहमीच काही तरी शिकवीत असतो. मी माझं काम चोख पद्धतीनं केलं आणि सतत कामाकडंच लक्ष दिलं. प्रत्येक भूमिका एन्जॉय केली. त्यातूनच काही तरी शिकत आलो आणि यापुढेही शिकत राहणार आहे. मला अजूनही विविध भूमिका साकारायच्या आहेत. रंगभूमीपासून ‘हसतखेळत’ सुरू झालेला माझा हा प्रवास असाच हसतखेळत सुरू राहील.