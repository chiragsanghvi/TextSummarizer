सर्वांच्या आवडत्या संघाकडून संस्मरणीय रजनीची भेट!

किती छान झाली सामन्याची सांगता! केवळ वेस्ट इंडीजच तसे करू शकते आणि ते करताना त्यांनी अनेक तज्ज्ञांना प्रत्युत्तर दिले. स्पर्धेपूर्वी या तज्ज्ञांनी त्यांना जमेत धरले नव्हते. काही तज्ज्ञांनी कठोर शब्द वापरले, तर इतरांनी मंडळाबरोबरील वादामुळे हा संघ कोणत्याही क्षणी ढेपाळू शकेल, असा तर्क काढला. अफगाणिस्तानविरुद्ध तसे घडले; पण त्यातून विंडीज लगेच सावरले. त्यांनी प्रतिकूल परिस्थितीतून करंडक खेचून आणला.

स्टोक्‍सने गेल्या वर्षी विंडीजच्या खेळाडूंवर शाब्दिक शेरेबाजी केली. त्यामुळे तो विंडीज क्रिकेटमध्ये नक्कीच लोकप्रिय नाही. साहजिकच तिसऱ्या षटकारानंतर त्याने डोक्‍याला हात लावल्याचे पाहून वेस्ट इंडीज समर्थकांना नक्कीच आनंद झाला असणार. शेवटी खेळात बॅटने किंवा बॉलने ‘बोलणे’च महत्त्वाचे असते. केवळ उर्मट लोक शेरेबाजीचा आधार घेतात आणि आपल्यातील उणिवा उघड करतात. अशा शेरेबाजीमुळेच विंडीज संघातील एकी दृढ झाली. सॅमीने सांगितले त्यानुसार त्यांच्यासमोर अनेक समस्या होत्या. यात भारतात आगमन झाल्यानंतर ड्रेससुद्धा तयार नव्हते. अखेरीस त्यांनी सर्व अडथळ्यांवर मात करीत अशी कामगिरी करून दाखविली की ज्यामुळे सर्वांचेच श्‍वास रोखले गेले.

ब्रेथवेटने ऑस्ट्रेलियात क्षमतेची चुणूक दाखविली होती. मग आफ्रिकेविरुद्ध त्याने वेगवान रबाडाच्या चेंडूवर मिडविकेटला उत्तुंग षटकार ठोकला. रबाडाच्या तुलनेत स्टोक्‍स हा तर केवळ ‘स्पिनर’च होता. यानंतरही परिस्थिती दडपणाची होती. अशा वेळी ब्रेथवेटने पोलादी इच्छाशक्ती प्रदर्शित केली. दुसऱ्या बाजूला सॅम्युएल्सला सुद्धा काही गोष्टी सिद्ध करून दाखविण्याची गरज होती आणि त्याने ते धडाक्‍यात करून दाखविले. सॅम्युएल्ससुद्धा ताकदवान फटकेबाज आहे. त्याची शैली नैसर्गिक असल्यामुळे तो सहज फटके मारल्यासारखे वाटते.

भारतात वेस्ट इंडीजच्या संघावर नेहमीच प्रेम केले जाते. त्यामुळे लाखो लोकांना आनंद झाला. त्यांनी ‘चॅंपियन’ गीतावर जमत नसले तरी डान्स केला. अर्थात ते केवळ कॅरेबियन क्रिकेटप्रेमींनाच जमते. पण याची फिकीर आहे कुणाला? प्रत्येकाला आवडणाऱ्या संघाने सदैव लक्षात राहील अशा रजनीची भेट दिली. (पीएमजी)