
बाजारातील घसरण ही गुंतवणुकीची संधीच
पुणे : शेअर बाजारात सध्या होणाऱ्या चढ-उतारांमुळे किंवा घसरणीमुळे सर्वसामान्य गुंतवणूकदारांनी घाबरून जाण्याची गरज नाही. उलट, बाजारातील अशा घसरणीकडे गुंतवणुकीची संधी म्हणून पाहिले पाहिजे, असे मत "सकाळ मनी‘तर्फे "इन्व्हेस्टमेंट मंत्रा‘ या उपक्रमांतर्गत रविवारी आयोजित केलेल्या सेमिनारमधील वक्‍त्यांनी व्यक्त केले.

सध्याच्या घसरत्या बाजारात आणि केंद्रीय अर्थसंकल्पापूर्वी शेअर बाजार, म्युच्युअल फंड आणि सोने-चांदीत गुंतवणूक करावी का, केल्यास फायदेशीर ठरेल का, या संदर्भात या क्षेत्रातील मान्यवर तज्ज्ञांकडून या सेमिनारमध्ये सोप्या भाषेत मार्गदर्शन करण्यात आले. या कार्यक्रमाला सर्व वयोगटांतील गुंतवणूकदारांचा मोठा प्रतिसाद मिळाला. त्यात महिलांचाही सहभाग दिसून आला.

शेअर बाजाराविषयी "इक्विबुल्स‘चे संचालक रितेश मुथियान व श्रीनिवास जाखोटिया, प्रिसिजन टेक्‍निकल ऍनालिसिसचे संचालक मंदार जामसंडेकर, म्युच्युअल फंडाबाबत ए3एस फायनान्शिअल सोल्युशन्सचे संचालक सुहास राजदेरकर आणि सोने-चांदीविषयी पु. ना. गाडगीळ अँड सन्सचे कमोडिटी तज्ज्ञ अमित मोडक यांनी उपस्थितांना मार्गदर्शन केले. या उपक्रमाची आखणी केलेले "सकाळ‘चे सहयोगी संपादक मुकुंद लेले यांनी वक्‍त्यांचा परिचय करून दिला आणि सूत्रसंचालन केले.

शेअर बाजार, म्युच्युअल फंड, सोने-चांदीच्या क्षेत्रातील नवे; तसेच पूर्वीपासून असलेले गुंतवणूकदार, गृहिणी आणि सेवानिवृत्त नागरिकांना हे सेमिनार अतिशय उपयोगी ठरणारे होते. या सेमिनारला उपस्थित राहिलेल्या काही वाचकांच्या प्रतिक्रिया ः

रमेश कुलकर्णी (नोकरदार) : "सकाळ मनी‘द्वारे आयोजित करण्यात आलेल्या सेमिनारमध्ये विविध आर्थिक विषयांची सखोल माहिती मिळाली. तज्ज्ञांनी अतिशय कळकळीने सर्व माहिती उपस्थितांसमोर मांडली. त्यामुळे शेअर बाजार, म्युच्युअल फंड आणि कमॉडिटी बाजारातील भविष्यातील उपलब्ध संधींची माहिती मिळाली.

सचिन काटे (नव गुंतवणूकदार) : "सकाळ मनी‘द्वारे आयोजित केलेल्या सेमिनारमध्ये तज्ज्ञांनी अतिशय सोप्या शब्दांत आर्थिक संकल्पना समजावून सांगितल्या. त्यामुळे आमच्यासारख्या शेअर बाजारात नव्याने प्रवेश करू इच्छिणाऱ्यांना अतिशय मोलाचे मार्गदर्शन मिळाले.

सुषमा गुगळे (गृहिणी) : "सकाळ‘कडून यापुढेही विविध आर्थिक विषयांवर सेमिनारचे आयोजन केले जावे, ज्यामुळे महिलांमध्येदेखील आर्थिक साक्षरता निर्माण होण्यास मदत होईल

