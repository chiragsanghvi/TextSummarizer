टी-20 विश्वकरंडकानंतर शेन वॉट्‌सनची निवृत्ती

नवी दिल्ली- ट्‌वेंटी-20 विश्वकरंडक स्पर्धेनंतर ऑस्ट्रेलियाचा अष्टपैलू खेळाडू शेन वॉटसन याने आंतरराष्ट्रीय क्रिकेटमधून निवृत्ती घेण्याचा निर्णय घेतला आहे. 

चौतीस वर्षीय वॉट्‌सनने गेल्या वर्षी आंतरराष्ट्रीय कसोटी क्रिकेटमधून निवृत्ती घेतली होती. सध्या तो ट्‌वेंटी-20 विश्वकरंडक स्पर्धेत खेळत आहे. दरम्यान, ट्‌वेंटी-20 विश्वकरंडक स्पर्धा सुरू होण्यापूर्वीच त्याने आंतरराष्ट्रीय सामन्यानंतर निवृत्त होणार असल्याचे संकेत दिले होते. 

पत्रकारांशी बोलताना वॉट्‌सन म्हणाला, ‘धर्मशाळा येथे एके दिवशी सकाळी लवकर उठलो होतो. वातावरण व परिसर खूपच छान होते. मला काही कळत नव्हते परंतु निवृत्तीची ही योग्य वेळ असल्याचे जाणवत होते. ऑस्ट्रेलिया संघाकडून खेळताना आजपर्यंत आनंद लुटला आहे. आता दुसऱया खेळाडूला संधी द्यायला हवी.‘ 

दरम्यान, वॉट्‌सनने 24 मार्च 2002 मध्ये दक्षिण आफ्रिकेविरुद्ध एकदिवसीय सामन्यात पदार्पण होते. 190 एकदिवसीय सामन्यात 40.54च्या सरासरीने 6365 धावा केल्या असून 168 गडी बाद केले आहेत. एकदिवसीय सामन्यात 9 शतके व 33 अर्धशतके त्याच्या नावावर आहेत. 2 जानेवारी 2005 मध्ये पाकिस्तानविरुद्ध कसोटी सामन्यास सुरवात केली होती. 59 कसोटी सामन्यांमध्ये 35.19च्या सरासरीने 3731 धावा केल्या असून 75 गडी बाद केले आहेत. कसोटीमध्ये 4 शतके व 24 अर्धशतके झळकावली आहेत. 20 फेब्रुवारी 2006 मध्ये दक्षिण आफ्रिकेविरुद्ध टी-20 पदार्पण केले होते.