'दिल्ली डेअरडेव्हिस'चे नेतृत्व झहीर खानकडे

नवी दिल्ली : ‘आयपीएल‘च्या आगामी पर्वामध्ये ‘दिल्ली डेअरडेव्हिल्स‘ या संघाचे नेतृत्व भारताचा माजी वेगवान गोलंदाज झहीर खान याच्याकडे सोपविण्यात आले आहे. झहीरने आंतरराष्ट्रीय क्रिकेटमधून निवृत्ती घेतली असली, तरीही तो ‘आयपीएल‘मध्ये खेळत आहे. 

गेल्या वर्षी झहीर ‘दिल्ली डेअरडेव्हिल्स‘च्या संघात दाखल झाला होता. एकूण 14 पैकी सात सामन्यांमध्ये तो खेळला होता. यात त्याने सात बळी घेतले होते. ‘आयपीएल‘च्या आतापर्यंतच्या सर्व पर्वांमध्ये ‘दिल्ली डेअरडेव्हिल्स‘चा संघ अपयशीच ठरला आहे. आंतरराष्ट्रीय क्रिकेटमधील अनेक मातब्बर खेळाडू असूनही त्यांना मोक्‍याच्या क्षणी कामगिरी उंचावता आलेली नाही. यंदा ‘दिल्ली डेअरडेव्हिल्स‘च्या संघव्यवस्थापनाने संघाची पूर्णपणे नव्याने बांधणी करण्याचे ठरविले आहे. त्यानुसार, भारतीय संघाचा माजी कर्णधार राहुल द्रविड यांची संघाचा मेंटॉर म्हणून निवड करण्यात आली आहे. द्रविड म्हणाले, "भारतीय क्रिकेटच्या चाहत्यांना झहीरच्या योगदानाविषयी नव्याने सांगण्याची गरज नाही. संघसहकाऱ्यांमध्येही झहीरविषयी आदराची भावना आहे.‘‘ 

दिल्ली डेअरडेव्हिल्सच्या संघातील प्रमुख खेळाडू : 
झहीर खान (कर्णधार, भारत), कार्लोस ब्राथवेट (विंडीज), क्विंटन डीकॉक (दक्षिण आफ्रिका), जेपी ड्युमिनी (दक्षिण आफ्रिका), इम्रान ताहीर (दक्षिण आफ्रिका), अमित मिश्रा (भारत), महंमद शमी (भारत), ऍल्बी मॉर्केल (दक्षिण आफ्रिका), संजू सॅमसन (भारत), सौरभ तिवारी (भारत) 