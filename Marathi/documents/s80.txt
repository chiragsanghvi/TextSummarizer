सलामीला साईनाचा सहज विजय

नवी दिल्ली - साईना नेहवालने इंडिया ओपन बॅडमिंटन स्पर्धेत जोरदार सुरवात करताना भारताच्याच तन्वी लाडला जेमतेम अर्ध्या तासात हरवले. बी साई प्रणित तसेच मुंबईचा अजय जयराम मात्र पहिल्याच फेरीत पराजित झाले.

साईनाने दिल्लीतील सिरी फोर्ट संकुलातील या लढतीत तन्वी लाडचा २१-७, २१-१३ असा सहज पराभव केला. साईनाचे यश सोडल्यास अन्य भारतीयांनी क्वचितच लक्षणीय कामगिरी केली. प्रणव-सिक्की रेड्डीने मिश्रदुहेरीत सोलग्यू चोई-एऑर्न ह्ये वॉन या कोरियन जोडीविरुद्ध २१-१७, १७-२१, २१-१४ असा विजय सुखावणारा होता.

दोनवेळच्या ऑलिंपिक उपविजेत्या ली चाँग वेई याला हरवणारा बी साई प्रणित इंडोनेशियाच्या सोनी द्वि कुनकोरो  याच्याविरुद्ध २०-२२, १३-२१ असा पराजित झाला. अजय जयरामने निर्णायक गेममधील ११-७, १९-१७ आघाडी दवडली आणि अखेर तो जर्मनीच्या मार्क झ्विएब्लरविरुद्ध १२-२१, २१-१३, १९-२१ असा पराभूत झाला.
