
फ्लिपकार्टचे वरिष्ठ अधिकारी बन्सल कंपनीतून बाहेर 

नवी दिल्ली - ऑनलाईन खरेदी विक्री क्षेत्रातील कंपनी फ्लिपकार्टच्या वरिष्ठ पातळीवरील व्यवस्थापनात पुन्हा एकदा मोठे बदल झाले आहेत. मिंत्राचे संस्थापक व फ्लिपकार्टच्या कॉमर्स व अॅडव्हर्टायझिंग विभागाचे प्रमुख मुकेश बन्सल यांनी आपल्या पदाचा राजीनामा दिला आहे. शिवाय, कंपनीचे मुख्य व्यवसाय अधिकारी अंकित नागोरी यांनी देखील स्वतःचा स्वतंत्र व्यवसाय सुरु करण्यासाठी कंपनीतून बाहेर पडण्याची घोषणा केली आहे. बिनी बन्सल यांची फ्लिपकार्टच्या मुख्य कार्यकारी अधिकारीपदी नियुक्ती झाल्याच्या काही आठवड्यांत झालेले हे नवे बदल लक्षवेधी ठरले आहेत. 

फ्लिपकार्टने मिंत्राचे अधिग्रहण केल्यानंतर मुकेश बन्सल फ्लिपकार्टमध्ये सामील झाले होते. फ्लिपकार्टने 2014 साली मिंत्राची खरेदी केली होती. दोन्ही कंपन्यांनी कराराची रक्कम सार्वजनिक केली नव्हती परंतु हा करार सुमारे 2,000 कोटी रुपयांना झाल्याची शक्यता व्यक्त करण्यात येत आहे. आयआयटी कानपूर अभियांत्रिकी पदवी मिळवणाऱ्या मुकेश बन्सल यांनी मिंत्रा व फ्लिपकार्टच्या व्यवसायाच्या प्रगतीमध्ये महत्त्वाची भूमिका पार पाडली आहे.

कुटुंबाला वेळ देण्यासाठी आता बन्सल 3 ते 6 महिन्यांची विश्रांती घेणार आहेत व नंतर ते स्वतःचा व्यवसाय सुरु करतील, असे बोलले जात आहेत. परंतु फ्लिपकार्टमधून बाहेर पडल्यानंतरदेखील ते कंपनीच्या सल्लागारपदी कायम राहतील. कंपनीचे व्यवसाय अधिकारी अंकित नागोरी हे क्रीडा क्षेत्रात नवी स्टार्टअप सुरु करणार आहेत. विशेष म्हणजे, फ्लिपकार्टचे सचिन व बिनी बन्सल हे या कंपनीचे पहिले गुंतवणूकदार आहेत. अंकित नागोरी मे महिन्यापर्यंत आपले काम सुरु ठेवतील तर मुकेश बन्सल मार्च महिन्यात बाहेर पडतील

