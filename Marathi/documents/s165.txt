काश्मिरी जनतेचा पाकिस्तानला पाठिंबा: आफ्रिदी

मोहाली - पाकिस्तानी क्रिकेट संघाचा कर्णधार शाहिद आफ्रिदीला मैदानावरील खराब खेळाने आणि मैदानाबाहेरच्या वक्तव्यांनी टीकेला सामोरे जावे लागत आहे. त्यातच त्याने मंगळवारी न्यूझीलंडविरुद्धच्या सामन्याच्यावेळी ‘आम्हाला पाठिंबा द्यायला बरेच काश्‍मिरी लोक आले आहेत’ असे वक्तव्य करून नवीन वाद उकरून काढला आहे. यामुळे त्याच्यावर सर्वत्र टीका सुरू झाली आहे. 

भारतात पाऊल ठेवल्यानंतर कोलकाता येथील पहिल्याच पत्रकार परिषदेत आफ्रिदीने ‘खेळाडू म्हणून आम्हाला भारतात पाकिस्तानपेक्षा जास्त प्रेम मिळते’, असे बोलून रोष ओढवून घेतला. आफ्रिदीच्या या एका वाक्‍याने माजी खेळाडूंनी लगेच टीकेचे वार केले. प्रत्यक्षात आफ्रिदीला असे बोलून बंगाली प्रेक्षकांना खूष करून आपल्या बाजूला ओढून घ्यायचे होते. बांगलादेश समोरच्या सामन्यात पाकिस्तानी संघाला ईडन गार्डनवर प्रेक्षकांचा खरंच भरपूर पाठिंबा मिळाला. पाकिस्तानच्या काही लोकांना त्याच्याशी काही घेणं नव्हतं. इतकंच प्रेम असेल तर ‘आफ्रिदी घ्या आणि काश्‍मीर द्या’, असेही सोशल मीडियात बोलले गेले.
मंगळवारी न्यूझीलंड विरुद्धच्या सामन्यादरम्यान भरपूर प्रेक्षकांनी मोहाली मैदानावर गर्दी करताना चेहऱ्यावर पाकिस्तानचे झेंडे रंगवून घेत आफ्रिदीला पाठिंबा दिला. वातावरणात पाकिस्तान संघाबद्दलचे प्रेम दिसत होते. त्यामुळे भारावलेला आफ्रिदी म्हणाला, ‘आम्हाला पाठिंबा द्यायला बरेच काश्‍मिरी लोक आले आहेत’, या एका वाक्‍याने परत गदारोळ झाला. पाकिस्तानी कर्णधाराने काश्‍मीरचा मुद्दा खेळाच्या मैदानावरून का उपस्थित केला? असा प्रश्‍न विचारला जायला लागला. 

पाकिस्तानातील पंजाब आणि पाकव्याप्त काश्‍मीरमधून चंडीगढला येणे त्यामानाने सोपे असल्याने तिथले नागरिक सामना बघायला आणि संघाला पाठिंबा द्यायला मोहालीला आले आहेत, इतकेच आफ्रिदीला म्हणायचे होते. 

न्यूझीलंड सामन्यादरम्यान पत्रकार परिषदेत आफ्रिदी आला असता ‘सकाळ’ने त्याला विचारले की, ‘सामना जिंकला की मिरवणूक काढणे आणि गमावला की पायदळी तुडवणे ही काय रीत आहे, आपल्या पाठीराख्यांची...आणि तुमचे माजी खेळाडू इतकी टीका का करतात जसे काही त्यांनी खेळलेले सगळे वर्ल्डकप जिंकले आहेत’, असे विचारल्यावर आफ्रिदी म्हणाला, आम्ही खराब खेळलो की टीका होणे स्वाभाविक आहे...पण आमच्या नियतीवर आणि प्रयत्नांवर टीका होते तेव्हा वाईट वाटते.’ शुक्रवारी ऑस्ट्रेलियाविरुद्ध होणारा सामना आपला अखेरचा सामना असेल, असे संकेत आफ्रिदीने यावेळी दिले. यामुळे आयसीसी टी-२० विश्‍वकरंडक स्पर्धेतील ऑस्ट्रेलियासमोरचा सामना खेळल्यावर आफ्रिदी नुसता कर्णधारपदावरूनच नव्हे तर कदाचित सर्व प्रकारच्या आंतरराष्ट्रीय क्रिकेटमधून निवृत्ती घेईल, असे जाणकार पाकिस्तानी पत्रकार बोलत आहेत.

बीसीसीआयची टीका
दरम्यान, बीसीसीआयचे सचिव अनुराग ठाकूर यांनी शाहिद आफ्रिदीवर टीका केली आहे. ते म्हणाले, राजनीतीकदृष्ट्या असे वक्तव्य योग्य नाही. खेळाडूंनी अशा वक्तव्यापासून स्वतःला दूर ठेवायला हवे. अशा वादग्रस्त वक्तव्यामुळे आफ्रिदीवर पाकिस्तानमध्ये टीका होत आहे, असेही ठाकूर म्हणाले.

पाकिस्तानची लायकीच नाही - वकार युनूस
आयसीसी टी-२० विश्‍वकरंडक क्रिकेट स्पर्धेत पाकिस्तान संघाच्या कामगिरीवर, शाहिद आफ्रिदीच्या वागणुकीवर, खेळाडूंमधील वाद यावर प्रचंड टीका होत असताना प्रशिक्षक वकार युनूस यांनी आपल्याच संघाची लायकी काढली आहे. ‘ज्या पद्धतीचे आम्ही क्रिकेट खेळत आहो आणि कामगिरी करीत आहो, त्यावरून तरी आम्ही स्पर्धेत पुढील फेरी गाठण्याच्या लायकीचे नाही’, असे बेधडक विधान वकार यांनी केले आहे. 

तीनपैकी दोन सामने गमाविल्याने पाकिस्तानचे स्पर्धेतील आव्हान जवळ-जवळ संपुष्टात आले आहे. मात्र, आशा सोडण्यास वकार युनूस तयार नाहीत. ‘‘आम्ही अजूनही आशावादी आहोत. मात्र, सध्या ज्या पद्धतीचे क्रिकेट खेळत आहोत, ते दुर्दैवी आहे. आशा ठेवावी की नाही हा मुद्दा नाही. कारण ‘उम्मीद पे दुनिया कायम है’. न्यूझीलंडविरुद्धच्या पराभवाचे खापर त्यांनी  फलंदाजांवर फोडले. शरजील खानने २५ चेंडूत ४७ धावा अशी आक्रमक सुरुवात करून दिल्यानंतर अहमद शहजाद (३२ चेंडूत ३०) आणि उमर अकमल (२६ चेंडूत २४) यांना धावांचा वेग वाढविता आला नाही. त्यामुळे अखेर पाकला २२ धावांनी पराभूत व्हावे लागले. 

वकार युनूस म्हणाले, ‘८ ते १५ षटकादरम्यान पाकच्या फलंदाजांना धावांचा वेग वाढविता आला नाही. चारपैकी आमचे दोन युवा, प्रतिभावान म्हणणारे फलंदाज बराच वेळ खेळपट्टीवर होते. आम्हाला वाटले ते दोघे विजय मिळवून देतील, परंतु ते अपयशी ठरले’’. सुरुवात अपेक्षेप्रमाणे झाली होती. मात्र, न्यूझीलंडच्या गोलंदाजांनी अचूक गोलंदाजी केली, हे मान्य करायला पाहिजे. मधल्या षट्‌कामध्ये आवश्‍यक असलेले चौकार मिळाले नाही, हे योग्य नव्हते, असे विश्‍लेषण त्यांनी केले.