β एक वादळ घोंघावतयं (ज्ञानेश भुरे)

टी-20 विश्‍वकरंडक स्पर्धेत या वेळी एक वाधल घोंघावतयं. समोर येईल त्या संघांला हे वादळ रोखण्यात अपयश येत आहे. सलग दोन सामने जिंकून या वादळाने उपांत्य फेरीतील आपली "सीट‘ बुक देखील केली. होय ! वेस्ट इंडिज हे या वादळाचे नाव. एरवी प्रतिस्पर्धी संघांच्या गोलंदाजांवर ख्रिस गेल नावाचे वादळ थडकते. पण, या वेळी विंडीज संघ एकत्रित प्रतिस्पर्धी संघांवर आदळतोयं. आता त्यांच्या या आदळण्याने कुठल्या संघाचे डोके फुटणार हे सांगता येत नाही. 

दक्षिण आफ्रिका आणि श्रीलंका यांच्यापैकी एकालाच या वादळाचा तडाखा बसणार आहे. कारण विंडीजने दोन सामने जिंकले आहेत. दक्षिण आफ्रिका आणि श्रीलंका संघाचा एकेक विजय आहे. त्यामुळे आता जे काही नाट्य घडणार आहे, ते या दोन संघांमध्ये होणाऱ्या लढतीतच. आतापर्यंतची कामगिरी बघता श्रीलंका संघालाच फटका बसण्याची संधी अधिक आहे. एकतर त्यांचा संघ फॉर्मात नाही. कुमार संगकारा, माहेला जयवर्धने यांच्या निवृत्तीमुळे हा संघ परिवर्तनातून जात आहे. लसिथ मलिंगाही जखमी आहे. मुरलीधरन नंतर किमान टी 20 क्रिकेटमध्ये मलिंगाशिवाय श्रीलंकेची गोलंदाजी शून्यच आहे. त्याचा फटका त्यांना बसत आहे आणि यापुढे बसणार आहे. पण, त्यांच्या गटातील विंडीज नावाच्या वादळाचा वेग आता चांगलाच वाढला आहे. स्पर्धेला येण्यापूर्वी विंडीज क्रिकेट मंडळाशी कराराच्या मुद्यावरून झालेल्या वादामुळे या संघाचा सहभाग अनिश्‍चित वाटत होता. विंडीज मंडळ आपल्या मतावर ठाम होते. तुम्ही आलात तर तुमच्याबरोबर, नाही आलांत तर तुमच्याशिवाय ही त्यांची भूमिका होती. वेस्ट इंडिजच्या 19 वर्षाखालील संघाने विश्‍वकरंडक जिंकल्यावर त्यांच्या भूमिकेला एक प्रकारे पाठबळच मिळाले. त्यामुळे विइश्‍वकरंडक स्पर्धेचे महत्त्व लक्षात घेऊन खेळाडूंनी एक पाऊल मागे घेतले. त्यांनी सह्या करून विश्‍वकरंडक स्पर्धेतील आपला सहभाग निश्‍चित केला. केवळ डॅरेन ब्राव्हो याने या करारावर सही केली नाही. सहाजिकच त्याला वगळण्यात आले. किएरॉन पोलार्ड जखमी झाला, सुनील नारायणने माघार घेतली. त्यामुळे या संघाचा कसा निभाव लागणार ही क्रिकेट पंडितांची मते सध्या तरी या संघाने खोडून काढली आहेत. 

टी-20 क्रिकेट हे आक्रमक, मारधाड आणि राकट प्रखारात मोडते. हे तीनही गुणधर्म विंडीज खेळाडूंच्या राहणीमानाशी कायमचे जुळलेले आहेत. त्यामुळे अन्य क्रिकेट प्रकारांत त्यांची पिछेहाट होत असली, तरी टी 20 क्रिकेट म्हटले की विंडीज संघाला कमी लेखून चालत नाही. त्यांच्या जीवनाचा अविभाज्य घटक असलेला राकटपणा टी 20 क्रिकेटच्या रुपाने मैदानात असा काही अवतरतो की विचारू नका. पहिल्या सामन्यात ख्रिस गेल याने इंग्लंडच्या गोलंदाजांचे वस्त्रहरण केले. त्याने आपल्या रांगड्या फलंदाजीने चेंडूला गोलंदाजापेक्षा चेंडूला यथेच्छ बडवले. तो सांगेल, तसा चेंडू मैदानात फिरत होता. त्याने त्याला असे काही घुमवले, की चेंडू जणू मुंबई दर्शन करतोयं असे वाटत होते. त्याच्या फलंदाजीत सहजता दिसत असली, तरी फटक्‍यात इतका जोर होता की एकवेळ चेंडू फुटतो की काय असे देखील वाटले. दुसऱ्या सामन्यात काल सॅम्युएल बद्रीच्या फिरकीने श्रीलंकेला रोखले. त्यांना 122 धावांचीच मजल मारता आली. टी 20 क्रिकेटमध्ये 123 हे आव्हानच नाही मुळी. त्यात गेल असल्यावर हे आव्हान किती षटकात गाठले जाणार हाच कुतुहलाचा विषय होता. सलामीची जोडी मैदानात अवतरली तेव्हा गेल नव्हता. आंद्रे फ्लेचर आणि चार्ल्स ही जोडी मैदानात आली. ही जोडी फुटली सॅम्युएल आला. ही पण जोडी फुटली दिनेश रामदिन खेळायला आला. तो बाद झाला तेव्हा कॅमेरे ड्रेसिंगरुमकडे वळाले. गेल उतरताना दाखवला. पण, पंचांनी त्याला अडवले. शेवटी रसेल खेळायला आला. बंगळूर वासिय गेलचा खेळ बघायला न मिळाल्याने नाराज जरूर झाले. तरी त्यांचा पैसा वसूल झाला. फ्लेचरने त्यांच्या पैशाचे मोल त्यांना पूर्णपणे दिले. 

गेलची नजकात त्याच्या फटकेबाजीत दिसली नसली, तरी विंडीजचा अंगभूत असणारा रांगडेपणा त्याच्या खेळीत होता. गेल नाही म्हणून काय झाले, मी आहे ना ! असा इशाराच त्याने अन्य संघांना दिला. नशीब चार्ल्सला अजून लय गवसलेली नाही. तो देखील इतकाच कदाचित याहीपेक्षा आक्रमक खेळतो. क्षेत्ररक्षण करताना गेल मैदान सोडून गेला होता. जितक्‍या वेळ तो मैदानाबाहेर होता तितकी षटके किंवा काही फलंदाज बाद होईपर्यंत तो खेळाडू फलंदाजीस येऊ शकत नाही. गेलच्याबाबतीत तेच घडले. चार फलंदाज बाद झाल्यावर गेलला फलंदाजीला येण्याची परवानगी होती. अर्थात, ती वेळ त्यांच्यावर आलीच नाही. पण, विजयानंतर खास शैलीत नृत्य करत त्याने प्रेक्षकांच्या प्रेमाचा स्विकार करून त्यांना अभिवादन केले. 

त्यापूर्वी, पहिल्या सामन्यात दक्षिण आफ्रिकेला आपल्या गोलंदाजीत आणखी सुधारणा आवश्‍यक असल्याचे दुबळ्या अफगाणिस्तानने दाखवून दिले. मुंबईत दक्षिण आफ्रिकेने विजय मिळविला असला, तरी सामन्यावर खरी मोहोर अफगाणिस्तानने उमटवली असे म्हणायला जागा आहे. त्यांनी गोलंदाजी आणि फलंदाजी करताना एकवेळ दक्षिण आफ्रिकेच्या नाकी नऊ आणले होते. दक्षिण आफ्रिकेने सलग दुसऱ्या सामन्यात दोनशेहून अधिक धावा केल्या. पहिल्या सामन्यात इंग्लंडने त्यांना दणका दिला. काल अफगाणिस्तानच्या हल्ल्याने त्यांच्या तोंडचे पाणी पळवले होते. ते एक षटक अफगाणिस्तानसाठी महाग ठरले नसते, तर कदाचित चित्र वेगळे दिसले असते. दक्षिण आफ्रिकेच्या डावातील 17वे षटक नाट्यमय ठरले. या षटकात डिव्हिलर्सने चार षटकारांसह 29 धावा कुटल्या. तो पर्यंत 16 षटकांत आफ्रिकेने 138 धावांचीच मजल मारली होती. हे कमी पडले म्हणून की काय गोलंदाजी सुरू झाल्यावर रबाडा, ऍबॉट जणू गेल, कोहली, ज्यो रुट यांना गोलंदाजी करतात की काय असे वाटत होते. म्हणजे या तिघांप्रमाणे महंमद शहजाद या क्रिकेटची बाराखडी शिकून पूर्ण वाक्‍य बोलायला लागलेल्या फलंदाजाने या दोघांची गोलंदाजी अशी काही पिसून काढली की "पायाखालची जमीन सरकणे‘ म्हणजे काय याचा अर्थ त्यांना तेव्हा समजला असेल. केवळ 19 चेंडू तो खेळपट्टीवर होता. पण, या एकोणीस चेंडूत त्याने क्रिकेट पंडितांना थक्क करून टाकले. त्याची फलंदाजी बघताना समालोचकांचे शब्दच तोंडातून बाहेर पडत नव्हते. 3 चौकार, पाच षटकार अशी धुवांदार फलंदाजी करत त्याने 44 धावा कुटल्या. तेव्हा अफगाणिस्तानने 5 षटकांत 60 आणि 10 षटकांत 103 अशा धावा केल्या होत्या. त्यांच्या डावातील सोळा षटके झाली तेव्हा अफगाणिस्तानच्या 146 म्हणजे दक्षिण आफ्रिकेपेक्षा आठ धावा जास्त होत्या. फलंदाजीतील त्यांचा अनुभव कमी पडला, त्यानंतर काल टी 20 क्रिकेट मधील एक "अपसेट‘ निकाल निश्‍चित होता. एकूणच डिव्हिलर्सची ती 17व्या षटकातील फटकेबाजी आणि त्याला वैयक्तिक 26 आणि 35 धावांवर मिळालेली जीवदानं सामन्याला कलाटणी देणारी ठरली. यावरून दोन दिवसांपूर्वी मी म्हटल्याप्रमाणे आयसीसीने सहयोगी देशातील क्रिकेट फुलवण्यासाठी खऱ्या अर्थाने सहयोग देण्याची गरज आहे हे अफगाणिस्तानच्या कामगिरीने पुन्हा एकदा सिद्ध झाले.