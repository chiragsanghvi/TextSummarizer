रिंगिंग बेल्स:2 दिवसांत 5 कोटी हँडसेट्सची विक्री
नवी दिल्ली - अतिशय स्वस्त दरात मिळणाऱ्या ‘फ्रीडम 251‘ या स्मार्टफोनसाठी प्रचंड प्रतिसाद मिळत असून पहिल्या दोन दिवसांमध्ये कंपनीच्या तब्बल 5 कोटी स्मार्टफोन्सला मागणी आली आहे. परंतु सध्या कंपनीची क्षमता 25 लाख स्मार्टफोन्स हस्तांतरित करण्याची आहे, असे रिंगिंग बेल्सतर्फे कळवण्यात आले आहे. 

"स्मार्टफोनच्या खरेदीसाठी ज्या लोकांनी ऑनलाईन नोंदणी केली आहे त्यांना 25 लाख स्मार्टफोन्सच्या हस्तांतरणासाठी कंपनीची तयारी आहे. नोंदणीसाठी आणखी दोन दिवस राहिले आहेत. त्यामुळे कंपनी आता नोंदणी बंद करण्याविषयी विचार करीत आहे", अशी माहिती रिगिंग बेल्सचे अध्यक्ष अशोक चड्डा यांनी दिली. 

‘फर्स्ट-कम-फर्स्ट-सर्व्ह‘ तत्त्वावर हा फोन हस्तांतरित केला जाईल. येत्या 10 एप्रिलपासून स्मार्टफोनचे वितरण सुरु करून 30 जूनपर्यंत ते पुर्ण करण्याचे कंपनीचे उद्दिष्ट असल्याचे ते म्हणाले. कंपनी सध्या नोएडा व उत्तराखंडमध्ये आणखी दोन उत्पादन प्रकल्प सुरु करणार आहे. परंतु त्यासाठी नेमका किती काळ लागेल हे सांगण्यात आलेले नाही. 

रिंगिंग बेल्सने एवढ्या स्वस्त दरात तयार केलेल्या स्मार्टफोनविषयी साशंकता निर्माण झाली आहे. याविषयी स्पष्टीकरण देताना कंपनीचे अध्यक्ष चड्डा म्हणाले, स्मार्टफोनची किंमत 251 रुपयांपेक्षा जास्त आहे. परंतु परिमाणानुसारी मितव्यय लाभ, अत्याधुनिक मार्केटिंग, शुल्कातील कपात व ई-कॉमर्स बाजारपेठेतील विक्रीतून कंपनी ती भरुन काढणार आहे
