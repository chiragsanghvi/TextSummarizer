कोहलीच्या खेळीतून शिकण्यासारखे- विल्यम्सन

नवी दिल्ली - न्यूझीलंड उद्या बुधवारी इंग्लंडविरुद्ध पहिला उपांत्य फेरीचा सामना खेळणार असले, तरी त्यांचा कर्णधार केन विल्यम्सन अजून विराट कोहलीच्या ऑस्ट्रेलियाविरुद्धच्या खेळीतून बाहेर आलेला नाही. विराटच्या त्या खेळीतून खूप काही शिकण्यासारखे आहे, अशी भावना त्याने व्यक्त केली. 

कोहलीची ऑस्ट्रेलिया आणि ज्यो रुटची दक्षिण आफ्रिकेविरुद्धची खेळी सर्वोत्तम असल्याचे सांगून विल्यम्सन म्हणाला, ‘या दोघांसारखी खेळी करायला मलादेखील आवडेल. दोघांची खेळी सर्वोत्तम होती. मी तर या दोन्ही खेळींच्या प्रेमातच पडलो आहे.’

उपांत्य फेरीच्या आव्हानाविषयी बोलताना विल्यम्सन म्हणाला, ‘संघासाठी सर्वोत्तम कामगिरी करण्यासाठी माझ्यासह प्रत्येक खेळाडू प्रेरित झाला आहे. आतापर्यंत नियोजन तंतोतंत पाळण्यात आम्ही यशस्वी ठरलो आहे. उद्यादेखील असेच होईल अशी आशा आहे. उद्या सामन्यापूर्वीच अंतिम संघ जाहीर करू.’’

नियोजन वैशिष्ट्यपूर्ण ठरत आहे. त्यामुळे आम्हाला बोल्ट आणि साउदी या सर्वोत्तम गोलंदाजांनाही वगळावे लागत आहे. खेळपट्टीच्या स्वरूपानुसार आम्ही संघ निवडत आहोत.