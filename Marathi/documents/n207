...गायक म्हणून स्वीकारल्याचा आनंद! (प्रसाद ओक)

अभिनयापेक्षा माझा कल दिग्दर्शनाकडं होता. चित्रपटसृष्टीत येताना दिग्दर्शनालाच माझं प्राधान्य होतं; पण अभिनयाची संधी मिळाली. ‘अवघाचि संसार’ मालिकेतली खलनायकी वळणाची भूमिकाही प्रचंड लोकप्रिय झाली. ‘नांदी’ नाटकातली स्त्री भूमिकाही रसिकांच्या पसंतीला उतरली. ‘सारेगमप’ स्पर्धेत मला गायक म्हणूनही लोकांनी स्वीकारलं. काही भूमिका साकारताना मला बरेच कष्ट घ्यावे लागले; पण त्यात आनंद होता.

मला आजही आठवतं, दिग्दर्शक बनण्याचं स्वप्न मनात बाळगून मी १९९७-९८ मध्ये मुंबईत आलो होतो. कारण, दिग्दर्शक होणं, हेच माझं ध्येय होतं. पण, दिग्दर्शन राहिलं बाजूला अन्‌ अभिनयाचीच कामं मिळत गेली. खरंतर अभिनेता होण्याची माझी मुळीच इच्छा नव्हती; पण अभिनयातही भरारी घेता आली. आतापर्यंत मी ७० ते ७५ चित्रपट, ८० ते ८५ मालिका आणि २५ नाटकांमध्ये काम केलं आहे. या सर्व माध्यमातली प्रत्येक भूमिका माझ्यासाठी महत्त्वाचीच होती अन्‌ त्यासाठी मी जीव ओतून काम केलं. पण, काही भूमिका खरोखरच लक्षात राहण्यासारख्या असून, त्यासाठी मला अभ्यासही करावा लागला अन्‌ अधिक कष्टही घ्यावे लागले.

‘नांदी’ नाटकातली रुक्‍मिणी. रसिकांनी या भूमिकेला भरभरून पसंती दिली.

खरंतर प्रेक्षकांनी पसंती दिली ती भूमिका म्हणजे हर्षवर्धन भोसले यांची. ‘अवघाची संसार’ या मालिकेत मी हर्षवर्धन भोसले ही व्यक्तिरेखा साकारली. यात आसावरी (अमृता सुभाष) ही माझी पत्नी दाखविली आहे. या मालिकेचा मी नायक असतानाही खलनायकासारखं पात्र साकारलं. यात मारामाऱ्या, खून, लफडी केली. गुन्हेगारी प्रवृत्तीचा माणूस कसा असू शकतो, याचं चित्रण यात केलं गेलं. मात्र, प्रेक्षकांना माझी ही भूमिका खूपच भावली. विशेष म्हणजे महिलांना अशा भूमिकांचा राग यायला पाहिजे, पण त्यांनाच ही व्यक्तिरेखा खूप आवडली. आम्ही दोघे कधी फिरायला गेलो तर तिथं भेटणारे पुरुष अन्‌ महिला आवर्जून माझ्या या भूमिकेचा उल्लेख करतात. या भूमिकेमुळंच मला प्रचंड लोकप्रियता मिळाली. आजही अनेक लोक मला भेटल्यावर या भूमिकेची आठवण काढल्याशिवाय राहत नाहीत. ही मालिका झी टीव्हीवर जवळपास पावणेचार वर्षे चालली अन्‌ तिचे तब्बल १२४९ भाग प्रसारित झालेत. याचं सगळं श्रेय खऱ्या अर्थानं दिग्दर्शक मंदार देवस्थळी यांनाच जातं. कारण, मंदार हा माझा जवळचा मित्र असून त्यानंच माझ्याकडून हर्षवर्धनसह अनेक भूमिका उत्कृष्टरीत्या करून घेतल्या. ‘आभाळमाया’, ‘वादळवाट’, ‘किमयागार’, ‘आपली माणसं’ व सध्या सुरू असलेल्या ‘होणार सून मी या घरची’ या मालिकांत आणि ‘धतींग धिंगाणा’ व ‘क्षण’ या चित्रपटांतही वेगवेगळ्या भूमिका साकारण्याची संधी मंदारनं मला दिली. गेल्या १५ वर्षांमध्ये मंदारनं माझ्यावर जो विश्‍वास दाखवला आहे, तो मी कधीच विसरणार नाही. खरंतर त्यानंच माझ्यातला खरा कलाकार ओळखला.

मला एक भूमिका खूपच भावली ती म्हणजे प्रकाश दासची. ‘ती रात्र’ या चित्रपटामध्ये ही भूमिका मी साकारली. यात मला पी. दास असे म्हणत. खरंतर याच भूमिकेमुळं मला आयुष्यातलं पहिलं राज्यस्तरीय पारितोषिक मिळालं. विजू माने यांनी दिग्दर्शित केलेल्या या चित्रपटात मी, संतोष जुवेकर व आदिती सारंगधर होतो. यात मी व्हॅक्‍यूम क्‍लीनर विकणाऱ्या सेल्समनची भूमिका साकारली. विशेष म्हणजे यातली माझी भूमिका चित्रपटाच्या एकूण कालावधीच्या निम्म्या वेळेचीच आहे. पण, ती अतिशय उत्कृष्टरीत्या साकारता आली, याची आठवण कधीही मनातून जाणार नाही. कारण, या भूमिकेसाठी मी खूप कष्ट घेतले. विजू माने यांनी ही भूमिका माझ्याकडून अक्षरशः करवून घेतली. सेल्समन म्हटलं, की आपल्या डोळ्यांसमोर उभा राहतो फटाफट इंग्रजी बोलणारा अन्‌ आपली वस्तू विक्री होण्यासाठी पटवून देणारा. अशाच स्वरूपाची ही भूमिका होती. हा चित्रपट सुरू झाल्यानंतर काही वेळानं मी सेल्समन नव्हे तर ‘विकृत खूनी’ असल्याचा भास प्रेक्षकांना होतो. क्रूर, विक्षिप्त असंच हे पात्र दाखविलं आहे. तो एका बाईला बांधतो, तिच्या नवऱ्याला मारतो. पण, शेवटी लक्षात येतं की, कुणावरही अत्याचार झालेला नाही. कारण, तो मानसोपचारतज्ज्ञ असतो अन्‌ नायिकेच्या मनावर जो परिणाम झालेला असतो अन्‌ जे घडलेलं असतं, ते तिच्याकडून वदवून घेण्यासाठी केलेला एक प्लॅन असतो. खरंतर रुग्णावर केलेल्या उपचाराचा एक भागच असतो. पण, तो अतिशय रंजक पद्धतीनं सादर करण्यात आला आहे. ही गोष्ट प्रेक्षकांच्या लक्षात येते, त्यानंतर अवघ्या पाच मिनिटांतच चित्रपट संपतो. यात मी सेल्समन, विकृत, विक्षिप्त माणूस अन्‌ मानसोपचारतज्ज्ञाचं खरं रूप अशा तीन भूमिका साकारल्या. या चित्रपटातल्या तीन भूमिका करताना मी तीन प्रकारचे आवाज काढले अन्‌ बोलताना वेगवेगळी लकब वापरली. विकृत रूप साकारताना मी विदर्भातली भाषा बोलायचो, सेल्समन असताना पुणेरी, तर मानसोपचारतज्ज्ञ असताना डॉक्‍टर जसा एखाद्या रुग्णाला शास्त्रीय बाब समजावून सांगतो, तशा पद्धतीची भाषा बोलायचो. खरंतर या गोष्टींमुळंच मला पारितोषिकं मिळालं. त्यामुळंच ही भूमिका माझ्यासाठी अविस्मरणीय अशीच आहे.

मी दिग्दर्शनाचं स्वप्न घेऊन आलो, तेव्हा कलाकार झालो. मात्र, मी ते स्वप्न विसरलो नाही. कारण, मला दिग्दर्शन करायचं होतं अन्‌ तेच माझं ध्येय होतं. त्यासाठी प्रयत्नही सुरू होते. अखेर त्याला यश आलं. ‘हाय काय नाय काय’ या चित्रपटाच्या निमित्तानं माझं दिग्दर्शनाचं स्वप्न पूर्ण झालं. पुष्कर श्रोत्री आणि मी असं दोघांनी या चित्रपटाचं दिग्दर्शन केलं. कारण, ही माझी सगळ्यात आवडणारी गोष्ट होती. त्यामुळं माझ्या आयुष्यातील सर्वांत मोठी भूमिका कोणती, असं कोणी विचारलं तर दिग्दर्शनाची असंच माझं उत्तर असेल. या चित्रपटासाठी मी खूप धडपडलो. चित्रपटाच्या स्क्रिप्टपासून सर्व काही तयारी केली. यात एक गोष्ट महत्त्वाची की तंत्रज्ञ शोधणं, चित्रीकरणासाठी स्थळ शोधणं, कलाकारांची निवड करणं यांसह सर्व कामं मी मोठ्या आवडीनं केलीत. विशेष म्हणजे विश्‍वास बसणार नाही, पण या चित्रपटाचं चित्रीकरण आम्ही अवघ्या १६ दिवसांत पूर्ण केलं... तेही गाण्यांसह. कारण, त्यापूर्वी आम्ही सहा महिने यावर काम करत होतो. चित्रीकरण ऑगस्टमध्ये होतं. त्यामुळं त्या काळात पाऊस पडला तर काय करायचं अन्‌ नाही पडला तर काय करायचं, याचं नियोजन केलं होतं. त्यामुळंच हे शक्‍य झालं. विशेष म्हणजे या चित्रपटांसाठी गाणं कोणी गायचं, गर्दीसाठी लोक कसे जमवायचे यासह विविध गोष्टींसाठी मी अनेक जणांना भेटत होतो. त्या काळात मला त्यांच्याकडूनही अनेक गोष्टी शिकायला मिळाल्या. त्यातही एक वेगळाच आनंद असतो, याचा अनुभव येत होता. या चित्रपटातल्या कलाकारांची वेशभूषेची जबाबदारी माझ्या पत्नीनं सांभाळली होती. त्यासाठी पोशाखाची रंगसंगती, कोणाला कोणता पोशाख कसा दिसेल याबाबत ती माझ्याशी चर्चा करत असे. खरंतर अभिनयापेक्षा दिग्दर्शन किती कठीण असतं, याची जाणीव या चित्रपटाच्या निमित्तानं मला झाली. पण, आव्हान म्हणूनच मी या भूमिकेत शिरलो अन्‌ आगामी काळातही अशीच आव्हानं स्वीकारणार आहे. त्यात मी नक्कीच यशस्वी होईन, यात तिळमात्रही शंका नाही. कारण, मला माझ्या कामासंबंधी व कष्टांबद्दल पूर्णपणे खात्री आहे. सध्या माझ्याकडं दोन-तीन चित्रपटांच्या स्क्रिप्ट तयार आहेत. मात्र, वानवा आहे ती निर्मात्यांची. पण, तीही लवकरच भरून निघेल असा विश्‍वास आहे.

मी साकारलेली वेगळी भूमिका म्हणजे गायकाची. खरंतर ‘अवघाची संसार’ या मालिकेत हर्षवर्धन भोसले हे खलनायकाचं पात्र साकारल्यानंतर प्रेक्षक मला गायकाच्या भूमिकेत स्वीकारतील की नाही, याबाबतच शंका होती. पण, रसिकांनीच मला भरभरून प्रेम दिलं. माझ्यावर राग व्यक्त न करता ‘एसएमएस’द्वारे मतदान करून ‘अजिंक्‍यतारा’ हा किताब मिळवून दिला. ही स्पर्धा २००७ मध्ये झाली. ‘झी सारेगमप’ असं त्या स्पर्धेचं नाव होतं. ज्या वेळी मला अजिंक्‍यतारा किताब मिळाला, त्या वेळी खूप आनंद झाला. कारण, पडद्यावरील प्रसाद अन्‌ प्रत्यक्षातला प्रसाद कसा आहे, याची ओळख प्रेक्षकांनीच करून घेतली. पडद्यावर जरी मी खलनायक असलो तरी प्रत्यक्षात हसून-खेळून बोलणारा आहे, याची जाणीव त्यांना झाली अन्‌ त्यांच्याच रूपानं माझ्या ‘गायक’ या आणखी एका भूमिकेचा जन्म झाला. 

चित्रपट, मालिका अन्‌ गायनात यश मिळविल्यानंतर मला आणखी एक भूमिका रंगभूमीवर साकारण्याची संधी मिळाली, ती म्हणजे रुक्‍मिणीची. ‘नांदी’ या नाटकात मी ‘संगीत सौभद्र’मधल्या प्रवेशात येतो अन्‌ टाळ्यांचा कडकडाट होतो. कारण, यात मी चक्क एका महिलेची भूमिका साकारली असून, त्यासाठी खूप कष्ट घ्यावे लागले, याची आमच्या टीममधील प्रत्येकालाच माहिती आहे. रुक्‍मिणी म्हटल्यावर मला साडी, नऊवारी, अंबाडा, वेणी, पैंजण, नथ, दागिने असा साजशृंगार करायला तब्बल दोन तास लागत असत. मात्र, इतर महिला कलाकार लवकर तयार होत असत. मी रुक्‍मिणीची भूमिका कशी साकारीन, अशी काहींना शंका होती. पण, कसोटीची भूमिका म्हणून मी त्याकडं पाहू लागलो. दिग्दर्शक हृषीकेश जोशी यांनी माझ्याकडून ही भूमिका करून घेतली. माझी भूमिका लोकांना आवडली. जेव्हा प्रेक्षक आपल्या भूमिकेचं कौतुक करतात, त्या वेळी मिळणारा आनंद किती मोठा असतो, याची कल्पना करू शकत नाही. आपल्यातला कलाकार जिवंत असण्याचं ते लक्षण असतं. हेच सुख मला प्रत्येक भूमिकेतून मिळत गेलं. ‘वाडा चिरेबंदी’ व ‘बेचकी’मध्येही मी वेगळ्या भूमिका साकारल्या अन्‌ त्यालाही रसिकांनी भरभरून प्रतिसाद दिला. 