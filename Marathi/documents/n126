शाहरूख विरुद्ध दीपिका!

‘दिलवाले‘ आणि "बाजीराव मस्तानी‘ आज प्रदर्शित 
मुंबई - ‘ओम शांती ओम‘मधून चित्रपटसृष्टीत पदार्पण केलेली दीपिका पदुकोन आणि शाहरूख खान यांच्यात आता मुकाबला होणार आहे. शाहरूखचा "दिलवाले‘ आणि दीपिकाचा "बाजीराव मस्तानी‘ हे दोन्ही "बिग बजेट‘ चित्रपट शुक्रवारीच (ता. 18) प्रदर्शित होणार आहेत. 

बडे दिग्दर्शक, बिग बजेट आणि तगडी "स्टारकास्ट‘ यामुळेच या दोन्ही चित्रपटांबद्दल प्रेक्षकांत प्रचंड उत्सुकता निर्माण झाली आहे. या दोन्ही चित्रपटांत चित्रपटगृहांसाठीही स्पर्धा होती. "इरॉस इंटरनॅशनल‘ने "बाजीराव मस्तानी‘ चित्रपटासाठी अनेक महिन्यांपूर्वीच एकपडदा चित्रपटगृहांशी करार केला केल्याचे समजते. बॉलीवूडमध्ये यापूर्वीही अशा लढती झाल्या होत्या. "ओम शांती ओम‘ विरुद्ध "सावरियॉं‘ (2007), "जब तक है जान‘ विरुद्ध "सन ऑफ सरदार‘ (2012) हे चित्रपट एकाच दिवशी प्रदर्शित झाले होते. आता "दिलवाले‘ आणि "बाजीराव मस्तानी‘ यांच्यात उद्यापासून स्पर्धा रंगेल.