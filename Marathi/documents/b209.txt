
शेअर बाजार उजळला 
मुंबई - केंद्र सरकारच्या आर्थिक सुधारणांनी खूश झालेल्या गुंतवणूकदारांनी चौफेर खरेदी केल्याने बुधवारी (ता.11) मुंबई शेअर बाजार निर्देशांकांनी तेजीचा मुहूर्त साधला. लक्ष्मी पूजनानंतर झालेल्या मुहूर्तांच्या सौद्यांमध्ये निर्देशांकाने 123 अंशांची झेप घेतली. नव्या संवत्सराची तेजीने सुरुवात झाल्याने शेअर ब्रोकर्समध्ये उत्साह संचारला.

आठवडाभरापासून घसरणीने हैराण झालेल्या शेअर निर्देशांकाला मुहूर्ताला नवी झळाळी मिळाली. संध्याकाळी 5 वाजून 45 मिनिटांनी मुहूर्ताचे सौदे सुरू झाले. सुरुवातीला काही मिनिटांताच निर्देशांकाने 200 अंशांची झेप घेतली. रिलायन्स, ऍक्‍सिस बॅंक, इन्फोसिस या कंपन्यांच्या शेअर्सना मोठी मागणी होती. तसेच राष्ट्रीय शेअर बाजाराच्या निफ्टीने 42 अंशांची वाढ नोंदवून 7800 अंशांची पातळी ओलांडली. मागील दहा मुहूर्तांपैकी आठ मुहूर्तांना निर्देशांक वधारला होता. जवळपास प्रत्येक गुंतवणूकदार मुहूर्ताला काही ना काही खरेदी करतो. संपूर्ण वर्षभर लक्ष्मीची कृपा राहावी या दृष्टीने शेअर बाजारात मुहूर्ताच्या सौद्यांना विशेष महत्त्व आहे. दरम्यान, तेजीने बाजारात नवा उत्साह संचारला आहे. ही तेजी उत्तरोत्तर वाढत जावी, अशी अपेक्षा शेअर दलाल आणि गुंतवणूकदार व्यक्त करीत आहेत.
