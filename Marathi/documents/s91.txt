न्यूझीलंडच्या ‘स्मार्ट’ क्रिकेटसमोर इंग्लंड संघाचे लवचिक आव्हान

यंदाच्या टी-२० विश्‍वकरंडक स्पर्धेतील न्यूझीलंड विरुद्ध इंग्लंड ही पहिली उपांत्य फेरीची लढत आकर्षक होऊ शकते. दोन्ही संघ समतोल आणि झटपट क्रिकेटशी पूरक असेच आहेत. कर्णधार आणि प्रशिक्षक यांना हवे तसे हे संघ आहेत. आतापर्यंत न्यूझीलंड ‘स्मार्ट’ क्रिकेट खेळले आहेत, तर दुसरीकडे इंग्लंडच्या खेळात कमालीचा लवचिकपणा दिसून आला आहे. श्रीलंकेविरुद्ध जोस बटलरने दाखवलेली आक्रमकता टी-२० क्रिकेटमध्ये सामन्याचे पारडे कसे झटकन बदलते याचा प्रत्यय देणारे होते. गेल्या काही सामन्यातील त्याच्या कामगिरीमुळे त्याच्याकडे आता एक चांगला ‘फिनिशर’ म्हणून बघितले जाऊ लागले आहे. त्यामुळे आज त्याच्याकडून अशाच एका धमाकेदार खेळीची अपेक्षा इंग्लंड संघ बाळगून असेल. 

ऑस्ट्रेलियाविरुद्धच्या निर्णायक सामन्यात विराट कोहलीने केलेली फलंदाजी प्रदीर्घ काळ स्मरणात राहील. तशीच दोन आठवड्यांपूर्वी वानखेडे मैदानावर दक्षिण आफ्रिकेच्या २२९ धावांच्या आव्हानाचा पाठलाग करताना इंग्लंडच्या जो रुटची खेळी विसरता येणार नाही. रुटने दक्षिण आफ्रिकेचा मारा सुमार ठरवला. क्रिकेट विश्‍वात ७० आणि ८०च्या दशकांत चार अष्टपैलू खेळाडू आपल्या संघासाठी अशीच फलंदाजी करून सामना फिरवत होते. फलंदाजी आणि गोलंदाजीत त्यांचा समान वाटा असायचा. म्हणून ते ‘लिजेंड्‌स’ म्हणून आळखले जातात. हे चार खेळाडू म्हणजे इम्रान खान, इयान बोथम, कपिलदेव आणि रिचर्ड हॅडली. पण, आजकाल अष्टपैलू खेळाडूंपेक्षा क्रिकेट वर्तुळात ज्यो रुट, विराट कोहली, स्टिव स्मिथ आणि केन विल्यम्सन यांच्या नावाची चर्चा अधिक आहे. त्यांच्या कामगिरीवर संघाचे यश अवलंबून असते हे एव्हाना सर्वांना ठाऊक झाले असेल. 

विल्यम्सन कर्णधार म्हणून झटकन रुळला. स्टिव स्मिथप्रमाणे त्याने स्वतःला या जबाबदारीत झोकून दिले. कोहलीने देखील आपल्या सातत्यपूर्ण कामगिरीने सर्वांचे लक्ष वेधून घेतले. भविष्यात भारतीय कर्णधारपदाची सूत्रे त्याच्याचकडे येणार आहेत. रुटला या जबाबदारीसाटी वाट पहावी लागेल. आजची उपांत्य फेरीची लढत इंग्लंड विरुद्ध न्यूझीलंड यापेक्षा ती विल्यम्सन वि. रुट अशीच होईल.
