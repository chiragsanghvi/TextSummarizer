नोव्हाक जोकोविच मायामीमध्ये ‘मास्टर्स’

मायामी - नोव्हाक जोकोविचने मायामी ओपन मास्टर्स टेनिस स्पर्धेचे विजेतेपद पटकावले. अंतिम सामन्यात त्याने जपानच्या केई निशीकोरीवर ६-३, ६-४ अशी मात केली. त्याने सलग तिसऱ्यांदा ही स्पर्धा जिंकतच हॅटट्रिक केली. एकूण सहाव्यांदा हे विजेतेपद मिळवून त्याने आंद्रे अगासीच्या कामगिरीशी बरोबरी केली.

जोकोविचने येथे सलग १६ सामने जिंकले आहेत. जोकोविच २८ वर्षांचा आहे. तो म्हणाला की, ‘स्पर्धेतील सर्वोत्तम कामगिरी मी केली. योग्य वेळी मातब्बर खेळाडूविरुद्ध ही कामगिरी झाली.’ जोकोविचने कारकिर्दीत २८वे एटीपी मास्टर्स विजेतेपद मिळविले. याबरोबरच त्याने स्पेनच्या रॅफेल नदाल याचा उच्चांक मागे टाकला. या संदर्भात तो म्हणाला की, ‘मी सर्वाधिक मास्टर्स विजेती पदे जिंकणे ही मोठीच कामगिरी आहे आणि मला याचा अभिमान वाटतो.’
जोकोविचचा हा कारकिर्दीतील ७१४वा विजय आहे. जोकोविचचे हे कारकिर्दीत ६३वे विजेतेपद आहे. पाच वर्षांत येथे त्याने ३१ पैकी ३० सामने जिंकले आहेत. जोकोविचने यंदा २८ विजय आणि एकमेव पराभव अशी कामगिरी केली आहे. 

बेलारूसच्या व्हिक्‍टोरिया अझारेन्काने मायामी हार्डकोर्ट टेनिस स्पर्धेत महिला एकेरीचे विजेतेपद मिळविले. तिने स्वेतलाना कुझ्नेत्सोवाला ६-३, ६-२ असे हरविले.व्हिक्‍टोरिया दोन वेळची ऑस्ट्रेलियन ओपन विजेती आहे. तिने मोसमातील तिसरे विजेतेपद मिळविले. यापूर्वी तिने ब्रिस्बेन आणि इंडियन वेल्स, या स्पर्धा जिंकल्या होत्या. 