शिवाजीयन्सची आज बंगळूर एफसीशी लढत

पुणे - डीएसके शिवाजीयन्सची आय-लीग फुटबॉल स्पर्धेत बुधवारी माजी विजेत्या बंगळूर एफसीविरुद्ध लढत होत आहे. गेल्या पाच सामन्यांतील अपराजित मालिका आणि घरच्या मैदानावरील सरस कामगिरीमुळे शिवाजीयन्स संघाचे मनोधैर्य उंचावले आहे.

गेल्या सहा सामन्यांत शिवाजीयन्सने दहा गोल केले आहेत. यातील आठ घरच्या मैदानावर झाले आहेत. मागील सामन्यात शिवाजीयन्सची निर्णायक विजयाची संधी हुकली. एसर पेरीक दिपांदा याने पेनल्टी किक वाया घालविल्याने बरोबरी झाली. या संदर्भात शिवाजीयन्सचे प्रशिक्षक डेरीक परेरा म्हणाले, की अजिबात गुण न मिळण्यापेक्षा एक गुण केव्हाही चांगला. 

पेनल्टी दवडलेल्या खेळाडूंचा हुरूप कसा वाढविता, या प्रश्नावर ते म्हणाले, की केवळ सराव करणे हाच यावरील मार्ग असतो. त्यास कोणताही पर्याय नाही.
पहिल्या पाच संघांत स्थान मिळविणे शक्‍य असल्याचेही परेरा यांनी नमूद केले मोसमाच्या सुरवातीला संघ स्थिरावला नव्हता. आता समन्वय निर्माण झाला आहे. त्यामुळे सरस कामगिरीची आशा आहे.

शिवाजीयन्स १३ गुणांसह सातव्या स्थानावर आहे; तर बंगळूर २५ गुणांसह दुसरा आहे. बंगळूरला जेतेपदासाठी निर्णायक विजयाची गरज आहे. आता चार फेऱ्या बाकी असल्यामुळे प्रत्येक सामना महत्त्वाचा असेल. पहिल्या टप्प्यातील सामन्यात बंगळूरला यजमान संघाने ४-१ अशा मोठ्या फरकाने विजय मिळविला होता.