नवा चित्रपट : फ्रेंड्‌स

दिल, दोस्ती आणि ‘दक्षिणायन‘ 

मराठीमध्ये दिल आणि दोस्तीवरच्या चित्रपटांची रीघ लागली असून, दाक्षिणात्य दिग्दर्शक आर. मधेश दिग्दर्शित ‘फ्रेंड्‌स‘ हा चित्रपट त्यामध्ये भर घालतो. ठसकेबाज मांडणी, श्रीमंत लोकेशन्स, जोरदार हाणामाऱ्या, स्वप्नील जोशी आणि सचित पाटील यांची अभिनयाची जुगलबंदी या चित्रपटाच्या जमेच्या बाजू आहेत. मध्यंतरानंतर ताणलेली कथा व संकलनातील किरकोळ चुका या त्रुटीही आहेत. 

‘फ्रेंड्‌स‘ची कथा आहे नील (स्वप्नील जोशी) या कोल्हापूरमध्ये राहणाऱ्या तरुणाची. बड्या राजकीय नेत्याचा हा मुलगा शिक्षणासाठी मुंबईमध्ये दाखल होतो. कोल्हापूरच्या रेल्वे स्टेशनवर नीलला भैरवी (गौरी नलावडे) भेटते व तो पहिल्याच भेटीच तिच्या प्रेमात पडलेला असतो. ही गोष्ट नीलचा मित्र रघू (सागर कारंडे) याला माहीत असते, मात्र भैरवीबद्दलची कोणतीही माहिती दोघांकडं नसते. मुंबईत आल्यावर नीलची कॉलेजमधील हिरो करण (सचित पाटील) याच्याशी प्रथम दुश्‍मनी व नंतर छान दोस्ती होते. करणच्या घरामध्ये अशी काही घटना घडलेली असते, ज्यामुळं तो कोणत्याही मित्राला घरी आणत नसतो. मात्र, नीलला तो आपल्या घरात घेऊन येतो. भैरवी करणचीच बहीण असल्याचं नीलला समजतं. नील तिचा पाठलाग करीत राहतो आणि आपलं प्रेम व्यक्तही करतो. मात्र, भैरवीला हे प्रेम मान्य नसतं. एका प्रसंगामुळं तिचं मन बदलतं आणि ती नीलच्या प्रेमात पडते. मात्र, कथा एक मोठा ट्विस्ट घेते आणि या दोघांच्या प्रेमाची परीक्षा सुरू होते. या परीक्षेत नील-भैरवी पास होतात का, काय असते करणच्या आयुष्यातील दुर्दैवी घटना, नील-करणची दोस्ती कायम राहते का, आदी प्रश्‍नांची उत्तरं चित्रपटाच्या शेवटी मिळतात. 

या चित्रपटाचा दिग्दर्शक दाक्षिणात्य असल्यानं पहिल्या प्रसंगापासूनच चटपटीतपणा दिसतो. झगमगीत कपडे, गॉगल्स, बाइक्‍स, मोटारी यांची रेलचेल व तुफान हाणामाऱ्या आणि त्याच्या जोडीला जोरकस संवाद यांचा तुफान मारा सुरू राहतो. रोहित शेट्टीच्या चित्रपटांप्रमाणे गुंड जमिनीवर टप्पे खाऊन उडतात, नायक एकाच वेळी पाच-दहा जणांना हवेत फेकतात! सुरवातीच्या या धमालीनंतर कथा ‘दुनियादारी‘च्या मार्गानं जाते आणि नंतर वेगळी वाट पकडते. नील-भैरवीच्या प्रेमाची कसोटी सुरू झाल्यानंतर चित्रपटानं थोडा वेग घेणं अपेक्षित असताना तो अगदीच संथ होतो. मात्र, वेगवान शेवट करीत दिग्दर्शक ही त्रुटी भरून काढतो. लोकेशन्स व सेटमुळं चित्रपट नेत्रसुखद अनुभवही देतो. चित्रपटातील काही गाणी लक्षातही राहतात. 

अभिनयाच्या आघाडीवर स्वप्नील जोशी आणि सचित पाटील यांची जुगलबंदी पाहण्यात मजा येते. स्वप्नीलनं हळव्या प्रियकराची भूमिका नेहमीच्या सफाईनं केली आहे. प्रेमाच्या प्रसंगामध्ये तो भाव खाऊन जातो. मात्र, संवादाला कोल्हापूर बाज देण्याचा त्याचा प्रयत्न तेवढा यशस्वी झालेला नाही. सचित पाटीलनं टपोरी करणच्या भूमिकेत छाप पाडली आहे. बाहेर गुंडगिरी करणारा व घरात हळवा मुलगा, भाऊ असलेला करण यांच्यातील फरक त्यानं छान टिपला आहे. नवोदित अभिनेत्री गौरी नलावडे आत्मविश्‍वासानं वावरली आहे. हळव्या प्रसंगांमध्ये तिनं स्वप्नीलला चांगली साथ दिली आहे. सागर कारंडेचे विनोदी संवाद मजा आणतात. 

एकंदरीतच, उत्तरायणाच्या मुहूर्तावर झालेलं मराठीचं हे दक्षिणायन नेत्रसुखद असून, दिल आणि दोस्तीच्या गोष्टी आवडणाऱ्यांचं चांगलं मनोरंजन करेल.

श्रेणी : 3.5 

निर्मिती : संजय केळापुरे, आर. मधेश, प्रेम व्यास, मनीष चढ्ढा 
दिग्दर्शक : आर. मधेश 
भूमिका : स्वप्नील जोशी, सचित पाटील, गौरी नलावडे, सागर कारंडे आदी.