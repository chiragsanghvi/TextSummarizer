डब्बा गुल; भारताने उपांत्य लढत गमावली

मुंबई - मायदेशात होत असलेला विश्‍वकरंडक पुन्हा एकदा जिंकण्याचे स्वप्न पाहणाऱ्या भारतीय संघाचा हिरमोड झाला. ज्या लेंडल सिमन्सने तडाखेबंद 83 धावांची खेळी केली, त्याला दोनदा बाद केले होते; पण दुर्दैवाने ते चेंडू नो बॉल ठरले. हीच चूक टीम इंडियासाठी विजेतेपदासाठी एप्रिल फूल करणारी ठरली. 
पुन्हा एकदा वन मॅन आर्मीप्रमाणे लढणाऱ्या विराट कोहलीच्या चमकदार फलंदाजीमुळे भारताने 192 धावांची भक्कम धावसंख्या उभारली होती. त्यातच ख्रिस गेलला लवकर माघारी धाडले होते; पण नोबॉल टाकण्याच्या गोलंदाजांच्या दोन चुका एप्रिल फूल बनवणाऱ्या ठरल्या. 

या स्पर्धेत वेळोवेळी निर्णायक क्षणी कामगिरी उंचावत टीम इंडियाला विजय मिळवून देणारी गोलंदाजी आज मात्र सपशेल अपयशी ठरली. दवामुळे ओलसर झालेला चेंडू टाकणे कठीण जात होते. गेल आणि सॅम्युअल्स यांना बाद केल्यावर खरे तर भारत हा सामना सहज जिंकेल असे वाटत होते; पण काही वेळातच चित्र बदलत गेले आणि बघता बघता भारताच्या आव्हानातली हवाच निघून गेली. वेस्ट इंडीजने तीन गड्यांच्या मोबदल्यात आणि दोन चेंडू बाकी ठेवून विजय साकारला. आता अंतिम फेरीत त्यांची गाठ इंग्लंडशी पडणार आहे.