

ममता बॅनर्जीनी शहांना खडसावले
रामचंद्रपूर : पश्चिम बंगालमधील बॉम्बस्फोटांमुळे रवींद्र संगीताचा आवाज दडपला गेला आहे, या भाजपचे अध्यक्ष अमित शहा यांनी केलेल्या टीकेवर मुख्यमंत्री ममता बॅनर्जी यांनी तीव्र प्रतिक्रिया व्यक्त केली आहे. पश्चिम बंगालचा अपमान करणाऱ्याचा आपल्यापेक्षा अन्य कोणीही मोठा शत्रू नसेल, असे ममतांनी पुरुलिया जिल्ह्य़ातील एका जाहीर सभेत खडसावले. दिल्लीत भाजप आजमितीला सत्तेवर आहे, मात्र उद्या तुमचा पराजय होणार आहे. शहा यांनी रवींद्रनाथ यांच्याबद्दल काहीतरी वक्तव्य केल्याचे आपल्या ऐकिवात आहे. परंतु रवींद्रनाथ टागोर आणि नझरूल इस्लाम यांचा अपमान करणाऱ्यांना बंगालची जनता कधीही माफ करणार नाही, असे ममता बॅनर्जी म्हणाल्या. तृणमूलच्या राजवटीत राज्यात गेल्या पाच वर्षांत केवळ एकच उद्योग विस्तारला आणि तो म्हणजे बॉम्ब तयार करण्याचा उद्योग, या बॉम्बस्फोटांमुळे रवींद्र संगीताचा आवाज दडपला गेला आहे, असे शहा यांनी कोलकाता येथे एका पत्रकार परिषदेत सांगितले


