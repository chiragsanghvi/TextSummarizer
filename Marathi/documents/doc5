श्रीनगर: पोटनिवडणुकीतील हिंसाचारात ६ ठार.

श्रीनगर लोकसभा पोटनिवडणुकी दरम्यान झालेल्या हिंसाचारात ६ जण ठार झाली आहेत. फुटिरतावाद्यांनी दोन दिवसांचा बंद पुकारला असून हिंसाचाराच्या घटनेमुळे पोटनिवडणुकीत मतदारांनी सपशेल पाठ फिरवल्याचे चित्र दिसले. या पोटनिवडणुकीसाठी अवघे ६.५ टक्के इतकेच मतदान झाले.

श्रीनगर येथील बडगाम जिल्ह्यातील मतदान केंद्रावर हल्ला करणाऱ्यांना अटकाव करण्यासाठी सुरक्षा दलाला गोळीबार करावा लागला. या दरम्यान ३९ जण जखमी झाले. जखमींमध्ये निवडणुकीसाठी नेमण्यात आलेले अधिकारी, कर्मचाऱ्यांचा समावेश आहे.

बडगाम जिल्ह्याच्या चरार-ए-शरिफच्या जवळच असलेल्या पाखरपूरा येथे शेकडो आंदोलकांनी एका मतदान केंद्रावर हल्लाबोल केला. या आंदोलकांनी मतदान केंद्र असलेल्या इमारतीत घुसून तोडफोड केली. काही आंदोलकांनी बसेसना टार्गेट करत बसेसची जाळपोळ केली. अनेक मतदान केंद्रांमधील ईव्हीएम मशीनही फोडल्या.

दरम्यान. निवडणुकीतील हिंसाचारासाठी विरोधकांनी सरकारवर टीका केली आहे. निवडणुकीत झालेली हिंसा केंद्र, राज्य सरकार आणि निवडणूक आयोगाचे अपयश असल्याची टीका नॅशनल कॉन्फरन्सचे नेते व माजी मुख्यमंत्री ओमर अब्दुला यांनी केली आहे.