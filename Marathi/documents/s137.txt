हरवणे कठीण तरी आव्हानासाठी सज्ज- वॉटसन

मोहाली - क्रिकेटच्या कोणत्याही प्रकारात भारताला भारतात हरवणे कठीण असले, तरी कोणत्याही आव्हानासाठी आम्ही सज्ज आहोत, असा इशारा शेन वॉटसनने दिला आहे. या स्पर्धेनंतर वॉटसन आंतरराष्ट्रीय क्रिकेटमधून निवृत्त होत आहे. त्यामुळे उद्या जर ऑस्ट्रेलिया पराभूत झाले, तर तो त्याचा अखेरचा सामना असेल. 

शुक्रवारी पाकिस्तानला स्पर्धेबाहेर काढणारे ऑस्ट्रेलिया आता भारताला धक्का देण्याचा विचार करत आहेत. भारताची ताकद फिरकीत असली, तरी मोहालीतील चेंडू फार वळत नसल्याचे वॉटसनचे म्हणणे आहे. भारताविरुद्धचा हा सामना जिंकू किंवा मरू असा आहे. सर्वांत महत्त्वाचे म्हणजे धावांची गती किंवा सरासरी महत्त्वाची असणार नाही. कारण मी अशा ज्या सामन्यात खेळलो आहे, त्या सामन्यात आम्ही अपयशी ठरलो आहोत. त्यामुळे उद्या केवळ विजयासाठीच आम्ही मैदानात उतरणार आहोत, असे वॉटसनने सांगितले. 

स्वतःविषयी सांगायचे तर उद्याचा हा कदाचित माझा अखेरचा आंतरराष्ट्रीय सामना असू शकतो, त्यामुळे हा सामना सर्वांत महत्त्वाचा असेल. पाकिस्तानविरुद्ध याच मैदानावर विजय मिळवला असल्यामुळे आत्मविश्वास वाढलेला आहे. त्याचबरोबर भारताला अजून त्यांच्या गुणवत्तेनुसार खेळ करता आलेला नाही, असे वॉटसन म्हणाला. त्याचबरोबर आमच्या संघातील बहुतेक खेळाडूंना आयपीएलच्या माध्यमातून भारतात खेळण्याचा अनुभव आहे, ही आमच्यासाठी जमेची बाजू असल्याचे तो म्हणतो.
