कुठल्याच खेळाडूचे पदक निश्‍चित नसते - सिद्धू

नवी दिल्ली - रियो ऑलिंपिकसाठी यापूर्वीच पात्रता सिद्ध केलेली भारताची नेमबाज हीना सिद्धू हिने आज ऑलिंपिक स्पर्धेत आपल्याला पदक मिळेलच अशी खात्री देता येत नाही; पण त्यासाठी शंभर टक्के प्रयत्न करेन असे सांगितले. 

ऑलिंपिकमधील भवितव्याविषयी बोलताना ती म्हणाली, ‘‘मीच नाही, तर कुठल्याच खेळाडूचे पदक निश्‍चित आहे, असे आताच सांगता येणार नाही. ‘शूट’च्या दिवशी नेमबाजाची कामगिरी कशी होते आणि त्याला नशिबाची साथ किती मिळते यावर बरेच काही अवलंबून असते. पण, पदकापर्यंत पोचण्यासाठी मी शंभर टक्के प्रयत्न करेन यात शंका नाही. मेहनत घेतल्यावर पदक मिळाले तर चांगले, नाही मिळाले तर खंत करत बसायचे नाही. मेहनत करत राहायची आणि तेच आपल्या हातात असते.’’

हीनाने आपली मते मनमोकळे पणाने मांडली. ती म्हणाली, ‘‘पदकाच्या अपेक्षा बाळगल्या की मनावरील दडपण वाढते. ऑलिंपिक स्पर्धेत सहभागी होताना मला हेच टाळायचे आहे. त्यामुळेच मला पदक मिळणारच याची मी खात्री देऊ शकत नाही. तुम्ही जर पदकाची अपेक्षा ठेवून स्पर्धेला सुरवात केली, तर सुरवातीपासून तुमच्या मानसिकता आणि एकाग्रतेवर परिणाम होतो. नेमबाजीत तर या दोन्ही गोष्टींना अनन्य साधारण महत्त्व आहे.’’

गेली पाच वर्षे हीना पती रोनक पंडितकडे मार्गदर्शन घेत आहे. या वेळी तोदेखील उपस्थित होता. तो म्हणाला, ‘‘आम्ही पदकाची अपेक्षा मुळीच ठेवलेली नाही. ऑलिंपिक स्पर्धेत सर्वोत्तम योगदान द्यायचे याकडेच आम्ही लक्ष केंद्रित केले आहे. लढतीच्या दिवशी आम्ही चांगली कामगिरी केली, तर ती पदकासाठी पुरेशी ठरेल.’’