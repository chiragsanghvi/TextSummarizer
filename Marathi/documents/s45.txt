हॉक बे हॉकी स्पर्धेत भारतीय महिलांचा पराभव

हॅस्टिंग्ज - भारतीय महिलांना हॉक बे करंडक हॉकी स्पर्धेत पहिल्या सामन्यात न्यूझीलंडकडून 0-1 असा पराभव पत्करावा लागला. भारताच्या पूनम राणी हिचा हा 150वा आंतरराष्ट्रीय सामना ठरला. भारताची गोलरक्षक सविता हिच्या भक्कम बचावामुळे त्यांचा मोठा पराभव वाचला. तिने तब्बल सहा गोल वाचवले. पूर्वार्धातील दुसऱ्या सत्रात ओलिव्हिया मेरी हिने मैदानी गोल करून न्यूझीलंडला आघाडीवर नेले. त्यानंतर न्यूझीलंडने बचाव भक्कम ठेवत भारतीयांच्या बरोबरीच्या आशा धुळीस मिळविल्या. भारतीय संघाचे प्रशिक्षक नील हॉगूड म्हणाले,""अशा तुल्यबळ प्रतिस्पर्ध्याविरुद्ध खेळताना तुमचा गोलरक्षक दर्जेदार असणे आवश्‍यक असते. सविताची कामगिरी आज निश्‍चितच त्या दर्जाची होती.‘‘ भारताचा पुढील सामना आता मंगळवारी (ता. 5)आयर्लंडशी होईल. 
