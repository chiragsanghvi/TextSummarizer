माझा मयूरपंखी सिनेमा हरवला...(स्मार्ट सोबती)

परिवर्तनाच्या चक्रात खूप गोष्टी हरवल्या. काही नवीन, सुंदर, अनपेक्षित असे काही मिळालेही. पण, माझा सिनेमा, आणि त्या भोवतीचं भावनिक जग मात्र हरवून गेलं ते गेलंच. त्या भोवतीची संस्कृतीही दुरावली. मला मनोरंजनापेक्षा खूप काही देऊन गेलेला गेल्या पन्नास-साठ वर्षांपूर्वीचा सिनेमा काळाच्या पडद्याआड गेलाय. असं वाटणारी माझी पिढी अंतर्यामी त्या सांस्कृतिक आठवासाठी झुरतीय... 

साठ वर्षांपूर्वीचं कोल्हापूरजवळचं राजाचं वडगाव नावाचं टुमदार, देखणं, हिरव्या शेतांचं, आठवड्याच्या बाजाराचं सुंदर खेडं. वडील बदलीच्या नोकरीमुळं या ठिकाणी आले होते. आणि त्यांचं कौलारू घर कम ऑफिस अगदी बाजाराजवळ असे. अक्षर ओळख होण्याच्या वयात घरातूनच काही अंतरावर थिएटरचे पोस्टर दिसे. ते वाचण्याचा माझा नुसता सपाटा चाले. आई, ‘तारका‘ लागलाय. आई, ‘मयूरपंख‘ लागलाय. असं उच्च रवानं वाचन चाले. आई-वडील आम्ही छोट्या मुली यांच्या विश्‍वात घरात रेडिओची गाणी, पुस्तकं आणि सिनेमा आणि त्या गावची प्रेमळ माणसं असत. शुभं करोती, पाढे परवचा बरोबर रेडिओवरची गाणी मुक्तपणे ऐकायला मिळत. आठवड्याच्या बाजाराच्या दिवशी शेतकरी गाडी जोडून येत आणि दुपारी तीन दगडांची चूल मांडत. त्यावेळी हवेत जिरेसाळ भाताचा स्वर्गीय गंध दरवळे आणि तो मनात दाटून येत असे. त्यावेळी आई-वडलांबरोबर पाहिलेल्या ‘मयूरपंख‘ची काही दृष्ये धूसरपणे समोर येतात. पण ‘खुशियोंके चॉंद मुस्कुराये‘ची लता स्वरातली लकेर भाताच्या गंधाला लपेटून राहिलेली आहे. अगदी स्पष्टपणे. ‘तारका‘मधल्या सुलोचनाबाईंचं सुंदर रूप मनाला स्पर्श करून अलगद गेलं असेल; पण ‘वीणावती मी तुझी प्रियकरा‘ सारखं गीत कुणीतरी गुणगुणतं असं आजही वाटतं. 

घरातली पुस्तकं मनमुराद हाताळावीत. लायब्ररीचा वापर करावा. स्नेह-मैत्रीची नाती जपावीत. गाणी ऐकावीत. चांगले सिनेमे पहावेत असं वातावरण घरात होतं. वाढदिवसाला भेट म्हणून वडलांकडून पुस्तकाची भेट मिळे. अशा सुसंस्कृत घरात सिनेमा म्हणून बंदी नसे की चटोर गाणी काय ऐकता, असं कुणी बोलत नसत. पुढे सोलापूरला सुटीत जायचं म्हटलं की भरपूर सिनेमाची हौस पुरवून घेता येत असे. मीना, कला, छाया, उमा अशी थिएटरची मालिका असे. या सिनेमाच्या गावातले काका मंडळी सिनेमातज्ज्ञ मंडळी. हॉलीवूडचे, हिंदी, मराठी सिनेमांचे अभ्यासक्रम भरून काढायला मदत करायचे. काय ‘फ्रेंच कनेक्‍शन पाहिला नाहीस?‘ नूतनचा ‘बारिश‘ , वैजयंतीमालाचा ‘साधना...‘ बाप रे केवढा बॅकलॉग भरून काढायचा असे.... पाच-सहा दशकांपूर्वी मध्यम वर्गीय घरात मुलांना ‘चहा‘ची सवय लागू नये म्हणून, सिनेमा, कादंबऱ्या यांचं वेड लागू नये म्हणून वडिलधाऱ्यांचा आटापिटा चाले. पण सुदैवानं घरातल्या वातावरणातून हिंदी-इंग्रजी-मराठी उत्तमोत्तम सिनेमे, कथा, कादंबऱ्या, कविता, नाटकं, व्याख्यानं मुक्तपणे मिळालं. 

त्यातल्या त्यात माझं लक्ष रेडिओ सिलोनकडे असल्याने मला चित्रपट संगीतानं प्रेमानं वाढवलं. सिनेमा आणि संगीत याचं दर्शन आणि श्रवण याची सुवर्णयुगाची ताटभरून मेजवानी मिळाली. 

‘रोमन हॉलिडे‘, ‘ऍन अफेअर टु रिमेम्बर‘, ‘डायल एम फॉर मर्डर‘ च्या जोडीला आधीच्या पिढीच्या ‘देवदास‘चं बालम आये बसो मोरे मनमें ऐकायला पहायला मिळालं. लहानपणात येऊन गेलेले चित्रपट कॉलेज जीवनात ‘मॅटिनी‘च्या मुळं पहायला मिळाले. ‘प्यासा‘, ‘कागज के फूल‘, ‘श्री 420‘, देव आनंदचे ‘नौ दो ग्यारह‘, ‘पेईंग गेस्ट‘, दिलीपकुमारचा ‘देवदास‘... 

सैगल, नूरजहानच्या गाण्यांचं वेड लागलं. मॅटिनीचे ‘दिलीप -देव- राज‘ हे त्रिमूर्ती आपले वाटू लागले. तर साठच्या दशकाच्या उत्तरार्धातल्या रंगीत सिनेमाच्या राजेश खन्नाची भुरळ पडली. मी अशा एका संमिश्र, संधिकालाच्या आवडीचं प्रतिनिधीत्व करणारी चाहती झाले. पडदा ब्लॅक अँड व्हाईट असो की सायराबानू, राजेंद्रकुमार, साधना, शम्मीकपूरच्या रंगतदार सिनेविश्‍वाची झलक असो. पंकज मलिक, सैगलची जुन्या पिढीला हळवं करणारी गाणी असोत की शंकर जयकिशन-आणि आर. डी.ची मैफल असो, मन सिनेमा या सुंदर माध्यमात रमलं. 

राजकपूर, गुरुदत्त, मेहबूब, व्ही. शांताराम, बिमल रॉय यांचे चित्रपट पहाताना रमलेलं मन सत्यजित राय, मृणाल सेन, ऋत्विक घटक यांच्या सिनेमांनी अस्वस्थ झालं होतं खरं. पण सिनेमा आपलासा वाटत होता, त्याची भाषा वेगळी होती तरीही! बासू चटर्जी, बासू भट्टाचार्य, हृषीकेश मुखर्जी यांची शैली निराळी होती तरी त्यांचे चित्रपट फार आवडले होते. श्‍याम बेनेगल, गोविंद निहलानी, मणि कौल यांनी एक आगळावेगळा सिनेमा दाखवला. तोही भावला. रुचला. थोडक्‍यात काय, गेली साठ वर्षे अजाणत्या पाचव्या वर्षापासून मी सिनेमा या एका अद्‌भुत विश्‍वाशी जोडलेली आहे. सिनेमा संगीत ऐकतीय. पडद्यावरच्या प्रतिमा, कथा, भावविश्‍व, व्यक्तिरेखा, त्यांचे भावविश्‍व, संगीत, निसर्ग, भावना यांच्याशी समरस झालेय. इतक्‍या वर्षात मी ही प्रौढ झालेय आणि खूप बदलांना सामोरी गेलीय. आज ही जात आहेच. 

या बदलाला सामोरं जाताना, अटळ परिवर्तनाच्या चक्राला भिडताना मन नव्या सिनेमाशी फारसं समरस होत नाही, हे सांगायला हवे. नव्या सिनेमाशीही नाही आणि त्या भोवती असलेल्या संस्कृतीशीही नाही. त्यातल्या संगीताशी नाही... त्यातल्या संवादांशीही नाही. त्यातल्या आधुनिक तंत्राशीही नाही. 

थिएटरच्या तिकिटाच्या खिडकीपाशी आपला नंबर लागल्यावर पैसे देताना, तिकीट घेताना जो आनंद, उत्सुकता मनात दाटत असे, त्याचा आठव सुखावतो. 

‘चुपके से मिले प्यासे प्यासे कुछ हम, कुछ तुम‘ असं रफी-गीता दत्तच्या स्वरात देव आनंद नूतन ‘मंजिल‘मध्ये गाताना पाहिलं. तो चित्रपट काही अलौकिक नव्हता; पण त्यावेळी ज्या भावना दाटल्या होत्या त्या झुळझुळत आज येतात तेव्हा तो काळ थांबल्यासारखा वाटतो. तो थांबून थोडी संभाषणाची देवघेव करतो असं वाटतं. 

आज काळाचे काटे एक तर धावत असतात आणि वाकुल्या दाखवून पुढे जात असतात. 

आजच्या सिनेमाशी संवाद साधायचा तर मल्टिप्लेक्‍समध्ये हरवलेल्या माझ्या सीटपर्यंत जायचा रस्ताच मोठा अडचणीतून जातो. कदाचित हे देखील एक कारण असेल. 

शिवाय कधी हे सगळं जमूनच आलं तर त्यांच्या वेगवान संवादाची लय मला पकडता येत नाही. रेल्वे स्थानकावरील निवेदकाशी त्या पात्रांची जणू चढाओढ चालते. नव्या पडद्यावरचा हिंसाचार, प्रणय, कौटुंबिक वातावरण, एकमेकांशी त्यांची नाती आणि सिनेमाचं बजेट मला कासावीस करतं. गरीब भारतीय, सामान्य प्रेक्षक 100 कोटींच्या क्‍लबमध्ये सिनेमावाल्यांना सहज नेऊन ठेवतो या विचारांनी मन अस्वस्थ होतं. 

स्मार्ट सिटीची स्वप्नं पाहणाऱ्या भारतीय युवकांचे डोळे भारतीय चित्रपटातल्या विदेशी लोकेशन्सचं वैभव पाहून खरंच सुखावतात का? असं वाटत राहतं. 
साधी सुती साडी नेसलेली, शालीन कपडे घातलेली नायिका साधना अगर वहिदा आपली खूप जवळची स्त्री वाटे. 

आता तोकड्या कपड्यातल्या आपल्याच लेकी-सुना पाहून मान खाली जाते. 

माझ्या स्वप्नात रचलेले जुन्या चित्रपटांचे अंगार कधी तरी खुणावतात. लता, मुकेश, किशोर, तलत, रफी यांच्या आदर्शाचे ‘रोल मॉडेल‘ सैगलचे स्वर आमच्या काळातले नाहीत. तरीही आनंदाची शिंपण करतात. वाकड्या चालीचा देव आनंद त्याच्या अस्मानातल्या पऱ्यांबरोबर विहार करताना दिसतो तरी मनात रुंजी घालतो. आशाबाई हेलनसाठी कॅबरे गातात तरीही नजर आणि कान भ्रष्ट होत नाहीत, उलट आनंदाचं कारंजं उचंबळून येतं. 

बिमलादांचं वास्तव स्वप्नाहून सुंदर भासतं. राजकुमारचे संवाद मनाला केवढी उभारी देऊन जातात. प्राण खरा खरा हीरो वाटतो. जॉनी वॉकर, मेहमूदची कॉमेडी लाजबाब वाटते. वैजयंतीमालाचे मयूर नृत्य पाहताना श्‍वास थांबतो. साहिर, शकील, मजरूह, शैलेंद्र, हसरत. शंकर-जयकिशन, ओ.पी. नय्यर बालपणीचे सवंगडी वाटतात. नूतन, मीना कुमारी, वहिदा, नंदा आपल्या मैत्रिणी, बहिणी होऊन येतात. 

रूपेरी पडद्याच्या सृष्टीने गेल्या पन्नास वर्षांपूर्वीच्या गाजवलेल्या सुवर्णकाळातल्या आठवणी मनाला बळ देतात. माझ्या हरवलेल्या मयुरपंखी सिनेमाचं अर्धंमुर्धं, चुरगळलेलं पान मनाला टवटवी आणतं. मग हरवून गेलेल्या गोष्टीचं दुःख फारसं होत नाही. डोळे मात्र पाझरतात.