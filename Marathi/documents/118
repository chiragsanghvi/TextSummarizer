
सर्वच ‘पनामा पेपर्स’ प्रकाशित होणार नाहीत
बर्लिन : परदेशी कंपन्यांच्या खात्यांबाबतचा प्रचंड साठा असलेल्या ‘पनामा पेपर्स’मधील सर्वच फाईल्स आपण प्रकाशित करणार नाही, असे ही कागदपत्रे सर्वप्रथम मिळवणाऱ्या जर्मन वृत्तपत्राने म्हटले आहे.
१ कोटी १५ लाख कागदपत्रांचा संपूर्ण संच जनतेला किंवा कायद्याची अंमलबजावणी करणाऱ्या संस्थांना उपलब्ध करून दिला जाणार नाही, असे ‘सुएडॉईश झेटंग’ या वृत्तपत्राने गुरुवारी सांगितले. ज्यांनी गैरप्रकार केल्याचा संशय आहे अशा लोकांकडून कागदपत्रे मिळवण्याचा अधिकाऱ्यांना कायदेशीर अधिकार आहे आणि अनेक प्रकरणांमध्ये कंपन्यांच्या किंवा व्यक्तींच्या परदेशी उद्योगांच्या व्यवहारांची माहिती उघड करण्यात कुठलेही सार्वजनिक हित गुंतलेले नाही.म्युनिच येथील या वृत्तपत्राला एक वर्षांपूर्वी एका अनोळखी सूत्राकडून ही कागदपत्रे मिळाली होती व त्याने जगभरातील सुमारे डझनभर प्रसारमाध्यमांना त्याने यापैकी काही भाग पुरवला. या सर्व प्रसारमाध्यमांनी ‘इंटरनॅशनल कन्सॉर्टियम ऑफ इन्व्हेस्टिगेटिव्ह जर्नालिझम’च्या समन्वयाने याबाबतची बातमी प्रकाशित केली होती.

