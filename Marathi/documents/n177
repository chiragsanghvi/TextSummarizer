‘इक्‍बाल’मुळंच किक्रेटची गोडी ! (श्रेयस तळपदे)

‘इक्‍बाल’ची भूमिका साकारताना एकीकडं क्रिकेटचे धडे आणि म्हशी राखण्याचंही शिक्षण मी घेतलं, त्याच वेळी प्राण्यांमध्ये दडलेल्या ‘माणुसकी’ची जाणीव झाली. मूकबधिर मुलाची व्यक्तिरेखा असतानाही ‘इक्‍बाल’च्या भूमिकेनं प्रेक्षकांच्या मनात घर केलं. ‘गोलमाल रिटर्न्स’मधील भूमिकेनं विनोदी अभिनेता ही नवी ओळख निर्माण झाली. ‘वेलकम टू सज्जनपूर’मधील भूमिकेमुळं देश-विदेशात पोचलो. भूमिकेचं स्वातंत्र्य मिळाल्याने ‘डोर’मधून नवीन ओळख निर्माण झाली. या प्रवासात निर्माता कधी अन्‌ कसा बनलो, हे समजलंच नाही.

अभिनयाच्या प्रवासात आतापर्यंत अनेक चित्रपटांमध्ये मी विविध भूमिका साकारल्या. पण, ‘इक्‍बाल’ चित्रपटातली भूमिका माझ्यासह प्रेक्षकांनाही तितकीच भावली. या भूमिकेसाठी मी प्रचंड मेहनत घेतली. या चित्रपटाच्या ऑडिशनसाठी अनेकजण आले होते. पण, माझीच निवड झाली. कारण, दिग्दर्शकांना माझ्या कामावर विश्‍वास होता. या चित्रपटाचं चित्रीकरण हैदराबादच्या पुढं सुमारे ७० किलोमीटरवरील एका छोट्याशा गावामध्ये झालं. तिथं मला दोन महिने थांबावं लागलं. आता कष्ट म्हणजे नेमके काय, ते तुम्हाला सांगतो. तिथं २० दिवस म्हशींना सांभाळण्याची तालीम करावी लागली. तसेच, क्रिकेटचे धडेही घ्यावे लागले. त्यासाठी मी पहाटे साडेपाच ते आठ वाजेपर्यंत गोलंदाजीचा सराव करत होतो. तसंच, संध्याकाळी पाच ते सात वाजेपर्यंत क्रिकेट खेळत होतो. 

‘इक्‍बाल’साठी गोलंदाजीचा कसून सराव केला

याचबरोबर म्हशींचा गोठा साफ करायचो. त्यापूर्वी काहीवेळ गोठ्यात बसून म्हशींचं निरीक्षणही करत होतो. त्यातून कोणती म्हैस माणसाळलेली आहे, याचा विचार करत असे. कारण, मला त्याच म्हशी घेऊन भटकंतीला जावं लागे. त्यामुळं हे निरीक्षण जवळपास आठ ते दहा दिवस सुरू होतं. त्यासाठी एक नव्हे, तर अनेक गोठ्यांमध्ये जात असे. त्यातील चांगल्या म्हशींना मी अंघोळही घालत असे. त्यांना चारा टाकण्याचं काम आवडीनं करू लागलो. हे करता-करता दुपारचे बारा-एक वाजलेले असत. तेथून आल्यावर जेवण करून थोडावेळ आराम करत असे. पुन्हा उठल्यानंतर सुरू होई गोलंदाजीचा सराव. अशा प्रकारे क्रिकेट अन्‌ म्हैस हा प्रकार मी अगदी जवळून अभ्यासला. विशेष म्हणजे म्हशींचा अभ्यास बॉलिवूडमधल्या एकाही कलाकारानं केलेला नसावा, असा माझा दावा आहे. पुन्हा रात्र झाली की स्क्रिप्ट वाचन करत असे. या चित्रपटाचं चित्रीकरण जवळपास दोन महिने चाललं. यात आणखी एक खासियत म्हणजे माझी व्यक्तिरेखा मूकबधिर तरुणाची होती. म्हणजे मला बोलताही येत नव्हतं अन्‌ ऐकताही येत नव्हतं. त्यामुळे ‘इक्‍बाल’ची भूमिका मी हावभावांद्वारेच साकारली. हे तर माझ्यासमोर खूप मोठं आव्हान होतं. कारण, मुळात मी खूप बोलका. पण, भूमिका अगदी विरुद्ध मिळाली होती. पण, त्यातही यश मिळालं. याच सगळं श्रेय नागेश कुकनूर यांनाच जातं. कारण, त्यांनीच माझ्यातील खऱ्या अन्‌ दर्दी कलाकाराला ओळखलं होतं. त्यांनी या दरम्यान केलेलं मार्गदर्शन माझ्या कामी आलं. त्यामुळेच आज १० वर्षे झाली तरी प्रेक्षक ‘इक्‍बाल’ला विसरले नाहीत, हेच या चित्रपटाचं यश आहे. आजही अनेकजण या भूमिकेविषयी बोलतात, तेव्हा आपण केलेल्या कामाचं सार्थक झाल्यासारखं वाटतं. या भूमिकेतून मला क्रिकेटची आवड लागली अन्‌ प्राण्यांविषयी आत्मीयता निर्माण झाली. ही भूमिका साकारण्याची संधी मिळाली, त्यासाठी मी स्वतःला खरोखरच भाग्यवान समजतो.

‘वेलकम टू सज्जनपूर’मुळं श्‍याम बेनेगल यांच्याबरोबर काम करण्याची संधी मिळाली.

माझ्या आयुष्यात दुसरा चित्रपट चांगला मिळाला अन्‌ तेवढाच गाजला तो म्हणजे ‘गोलमाल रिटर्न्स’. या चित्रपटाचा किस्साही आगळा-वेगळा होता. या चित्रपटात सुरवातीला शर्मन होता. पण, अडचणीमुळं त्यानं नकार दिला व मला फोन करून ‘तू ही भूमिका साकारशील का?’, असं विचारलं. स्क्रिप्ट वाचली अन्‌ ती मला आवडली अन्‌ लगेचच या भूमिकेसाठी होकार दिला. खरंतर रोहित शेट्टी यांच्याबरोबर हा माझा पहिलाच चित्रपट अन्‌ यातील अनुभवही अगदी वेगळा होता. रोहित दिग्दर्शक म्हणून अगदी चांगला माणूस असल्याचा अनुभव प्रत्यक्षात आला. त्यानं माझ्यासाठी एक अनोखी संधीच दिली होती. कारण, तोपर्यंत मी विनोदी भूमिका साकारू शकेन की नाही, याबद्दल विश्‍वास नव्हता. मात्र, रोहितच्या मार्गदर्शनानं माझ्यातील कलाकार खुलला. त्यामुळे या चित्रपटातली माझी विनोदी भूमिका लोकप्रिय झाली. याच चित्रपटामुळं मी विनोदी भूमिकाही अतिशय उत्कृष्टरीत्या साकारू शकतो, असा अनेकांना विश्‍वास वाटला. त्यानंतरच्या कालावधीत अनेक चित्रपटांच्या संधी मिळत गेल्या. लेखक साजीद फरहाद यांच्यासह अभिनेता अजय देवगण, तुषार कपूर व विकास कदम यांनीही सहकार्य केलं. त्यांच्याकडूनही अनेक गोष्टी शिकायल्या मिळाल्या. खरंतर रंगभूमीवर काम केल्याचा फायदा मला या भूमिकेसाठी झाला. छोट्या-छोट्या गोष्टींमधूनही खूप शिकायला मिळतं, याचा अनुभव आला. रोहितनं पूर्ण स्वातंत्र्य दिल्यानंच ही भूमिका मी चांगल्या पद्धतीने साकारू शकलो.

श्‍याम बेनेगल अर्थात श्‍याम बाबूंबरोबर काम करण्यासाठी अनेकजण आतुर असतात. कारण, त्यांच्या दिग्दर्शनात कोणती तरी जादू लपलेली असते, याची जाणीव त्यांच्याबरोबर काम करताना झाली. त्यांच्याबरोबर पहिल्यांदाच काम करण्याची संधी ‘वेलकम टू सज्जनपूर’ या चित्रपटामुळं मिळाली. या चित्रपटामध्ये मला भूमिका साकारण्याची पूर्ण मोकळीक त्यांनी दिली. त्यामुळेच मी शिक्षित अन्‌ साध्या माणसाची व्यक्तिरेखा अतिशय उत्तमरीत्या साकारू शकलो. ज्या वेळी हा चित्रपट प्रदर्शित झाला, त्यानंतर अनेकांनी माझी फेसबुक, ट्विटरवर स्तुती केली. यातील भूमिकेमुळं आयुष्यात धमाल-मस्ती किती गरजेची असते, याची जाणीव झाली. माणसाच्या आयुष्यात छोट्या-छोट्या गोष्टी किती महत्त्वाच्या असतात, हे ही समजलं. अशा प्रकारची भूमिका अन्‌ असा चित्रपट प्रत्येक कलाकाराने एकदा तरी करावा, अशीच माझी धारणा झाली. कारण, त्यातून खूप गोष्टी शिकता आल्या.

‘गोलमाल रिटर्न्स’ मध्ये विनोदी अभिनेता अशी ओळख निर्माण झाली. 

माझ्या आवडीची भूमिका कोणती म्हणाल तर ती आहे ‘डोर’ चित्रपटातील. या भूमिकेला अनेक प्रकारच्या शेड्‌स होत्या. त्यात मी मिमीक्रीही केली. खरंतर ही भूमिका आव्हानात्मक होती. पण, नागेश कुकनूर यांच्यामुळे यश आलं. या भूमिकेसाठी अनेक ज्येष्ठ कलाकारांचं नाव समोर आलं होतं. पण, नागेशजींनी माझीच निवड केली. यापूर्वी प्रेक्षकांनी ‘इक्‍बाल’ पाहिला होता. मात्र, मी कसा आहे अन्‌ रिॲक्‍ट कसा होतो, हे पाहिलं नव्हतं. या चित्रपटाच्या माध्यमातून माझी नवी ओळख निर्माण झाली. नागेशजींनी त्यासाठी पूर्ण स्वातंत्र्य दिलं. प्रत्येक सीन हा चांगला अन्‌ वाईटही असतो, हे या भूमिकेतून शिकता आलं. आपली भूमिकाच आपल्याला तारत असते, याची जाणीव या चित्रपटातून झाली.

आता माझ्या आयुष्यातील आणखी एक महत्त्वपूर्ण भूमिका म्हणजे निर्मात्याची. खरंतर या भूमिकेत मला सुभाष घई यांनीच आणलं. ‘सनई-चौघडे’ हा चित्रपट करणार असल्याचं त्यांनी सांगितलं. मात्र, त्याची सूत्रं चक्क माझ्या हातात दिली. त्यापूर्वी मी निर्मितीत येण्याचा विचारही केला नव्हता. खरंतर या भूमिकेमुळं चित्रपट कसा बनविला जातो, याची बारीक-सारीक माहिती मिळाली. पैशांची जमवाजमव, चित्रीकरणस्थळ अन्‌ कलाकारांची निवड अशा अगदी बारीकसारीक गोष्टी शिकता आल्या. खरंतर पूर्ण चित्रपट बनविण्याची संधी अन्‌ आव्हानही अगदी जवळून अनुभवता आली. दरम्यानच्या कालावधीत समीर पाटील यांनी ‘पोस्टर बॉईज’ची कथा ऐकविली. अन्‌ पुन्हा एकदा माझ्यातला निर्माता जागा झाला. या चित्रपटालाही रसिकांनी भरभरून प्रतिसाद दिला. चित्रपटक्षेत्रात कलाकार म्हणून काम करत असताना निर्माता ही नवी भूमिका केल्यानं चित्रपटासाठी लागणाऱ्या बारीक-सारिक गोष्टी शिकलो. आगामी काळातही माझा प्रवास असाच अखंड सुरू राहणार असून, त्यातली प्रत्येक भूमिका प्रेक्षकांना नक्कीच भावेल, याची खात्री आहे. कारण, भूमिकेसाठी जीव ओतून काम केल्याशिवाय ती प्रेक्षकांच्या मनात घर करत नाही, याची मला जाणीव असून, त्यासाठी मी नेहमीच प्रयत्नशील असतो.