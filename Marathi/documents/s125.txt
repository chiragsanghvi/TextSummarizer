दुखापत खोटी म्हणणारे मनोरुग्ण

टीका करणाऱ्यांना महंमद हफीजचे प्रत्युत्तर
कराची - टी-२० विश्‍वकरंडक स्पर्धेतील अपयशानंतर आता पाकिस्तानात आरोप-प्रत्यारोपांच्या फैरी घडत आहेत. कधी चाहते, तर कधी खेळाडूच एकमेकांवर आरोप करताना दिसू लागले आहेत. स्पर्धेतील अखेरच्या दोन सामन्यात खोटी दुखापत दाखवून बाहेर बसल्याबद्दल महंमद हफीजवर टीका होऊ लागली आहे. मात्र, माझी दुखापत खोटी म्हणणारेच मनोरुग्ण असावेत, असा प्रत्यारोप त्याने केला आहे. 

गुडघ्याच्या दुखापतीमुळे हफीज न्यूझीलंड आणि ऑस्ट्रेलियाविरुद्ध खेळू शकला नव्हता. मात्र, हफीज घाबरला, त्याची दुखापत खोटी होती अशी टीका त्याच्यावर होत आहे. याला उत्तर देताना हफीज म्हणाला, ‘‘केवळ मनोरुग्णच असे आरोप करू शकतात. असेच लोक संघात गटबाजी असल्याचे म्हणत आहेत. पण, असे काही घडलेले नाही. माझी दुखापत खरी होती हे ‘एमआरआय’ अहवालावरून सिद्ध होईल. संघातही गटबाजी नाही. हरल्यानंतर आता उगाचच काही अफवा उठवल्या जात आहेत.’’

स्पर्धेतील पहिल्या सामन्यात हफीजने बांगलादेशविरुद्ध अर्धशतकी खेळी केली होती. पण, त्यानंतर भारताविरुद्धच्या सामन्यात त्याला सातव्या क्रमांकावर फलंदाजीला पाठविण्यात आले होते. त्यामुळे चिडून हफीजने आपण जखमी असल्याचे सांगितले असे बोलले जात आहे. हफीजने ही शक्‍यतादेखील खोडून काढली. तो म्हणाला, ‘‘मी जेव्हा खेळतो तेव्हा पाकिस्तानसाठीच खेळतो. कुठल्याही क्रमांकावर खेळण्यास माझी तयारी असते. अशा जुळवून आणलेल्या गोष्टींवर माझा विश्‍वास नाही. दोन सामन्यांत खेळू न शकल्याबद्दल मला खूप निराश वाटत आहे.’’