'बडा धमाका' करण्यास अफगाण उत्सुक

नागपूर - शुक्रवारी दक्षिण आफ्रिकेवर रोमांचक विजय मिळवून "अ‘ गटातून उपांत्य फेरीत स्थान निश्‍चित करणाऱ्या वेस्ट इंडीजचा आयसीसी टी-20 विश्‍वकरंडक क्रिकेट स्पर्धेतील शेवटचा औपचारिक साखळी सामना उद्या, रविवारी नवख्या अफगाणिस्तानविरुद्ध व्हीसीए जामठा स्टेडियमवर खेळला जाणार आहे. अफगाणिस्तानने स्पर्धेत केलेले शानदार प्रदर्शन लक्षात घेता विंडीज त्यांना हलक्‍याने घेण्याची कदापि चूक करणार नाही. 

विंडीजच्या तुलनेत कागदावर अफगाणिस्तान कमकुवत वाटत असला, तरी या संघात जगातील कोणत्याही संघाला पराभूत करण्याची क्षमता आहे. साखळी फेरीत झिंबाब्वेला पराभूत करून आणि "सुपर टेन‘मध्ये श्रीलंका, दक्षिण आफ्रिका आणि इंग्लंडसारख्या दिग्गज संघाला चिवट झुंज देऊन त्यांनी ते सिद्धही करून दाखविले. तिन्ही साखळी सामने गमावून यापूर्वीच स्पर्धेबाहेर पडल्यामुळे अफगाणिस्तानसाठी या सामन्यात गमावण्यासारखे काहीही नाही. मात्र, जाता जाता विंडीजला दणका देऊन "बडा धमाका‘ करण्याचा अफगाणी संघाचा नक्‍कीच प्रयत्न राहील. कर्णधार असघर स्टॅनिकझईने सामन्याच्या पूर्वसंध्येला तसे संकेतही दिले. स्टॅनिकझई म्हणाला, आम्ही विश्‍वकरंडकात केवळ सहभागी होण्याच्या उद्देशानेच आलो नाही. गंभीर क्रिकेट खेळून आम्हाला आमची ताकद दाखवायची होती. सुदैवाने त्यात बऱ्याच प्रमाणात यशस्वी ठरलो. स्पर्धेचा शेवट विजयाने करण्याची आमची मनापासून इच्छा असून, विंडीजविरुद्ध त्याच इराद्याने आम्ही मैदानात उतरणार असल्याचे त्याने सांगितले. 

विजयी हॅट्ट्रिक नोंदविणाऱ्या वेस्ट इंडीज संघावरही सामन्याचे अजिबात दडपण नाही. मात्र, दक्षिण आफ्रिकेविरुद्ध झालेली दमछाक लक्षात घेता अफगाणिस्तानला कमी लेखण्याची ते चूक करणार नाहीत. संघाचे प्रशिक्षक फिल सिमन्स यांनीही अफगाणिस्तानला पूर्ण सन्मान देत त्यांना हलक्‍याने घेणार नसल्याचे स्पष्ट केले. विंडीज संघ विजयी चौकार मारून उपांत्य फेरीत जाण्यास आतुर असला तरी काही बाबतींत संघ व्यवस्थापन चिंतितही आहे. अफगाणिस्तानविरुद्धच्या सामन्यात त्या चुका सुधारण्याचा प्रयत्न करणार असल्याचे सिमन्स यांनी सांगितले. 

या स्पर्धेत जामठ्याची खेळपट्‌टी आतापर्यंत चर्चेचा विषय ठरली आहे. काहीशा संथ व गोलंदाजांसाठी अनुकूल ठरलेल्या या खेळपट्‌टीवर धावा काढण्यात सर्वच संघांतील फलंदाजांना अडचणी येत आहेत. केवळ दोनच सामन्यांत दीडशेवर धावा निघाल्या. वेस्ट इंडीज आणि आफ्रिका संघात अनेक षटकारसम्राट असूनही प्रेक्षकांना चौकार-षटकारांची आतषबाजी पाहायला मिळाली नव्हती. त्यामुळे काहीशा नाराज असलेल्या नागपूरकरांना "सुपर संडे‘ला मेजवानी मिळण्याची शक्‍यता नाकारता येत नाही.
