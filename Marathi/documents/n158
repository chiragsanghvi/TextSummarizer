चरित्र अभिनेता बनला खलनायक

आलोकनाथ हे नाव ऐकलं तरी आपल्यासमोर उभी राहते ती सोज्वळ अन्‌ शांत माणसाची प्रतिमा. त्यांनी आतापर्यंत अनेक हिंदी चित्रपट व मालिकांमध्ये चरित्र अभिनेता म्हणूनच भूमिका साकारली आहे. मात्र आता ते चक्क खलनायकाची भूमिका साकारत आहेत. "ये रिश्‍ते क्‍या केहलाते है‘ या मालिकेच्या माध्यमातून आपल्याला ते आता वेगळ्या प्रकारची खलनायकाची भूमिका साकारताना दिसणार आहेत. विशेष म्हणजे याच मालिकेत त्यांची मोठी बहीण विनिता मलिक यांनीही एक व्यक्तिरेखा साकारली आहे. त्यामुळे सख्खे बहीण-भाऊ या मालिकेच्या माध्यमातून प्रेक्षकांना पाहायला मिळणार आहे. 

याबाबत आलोकनाथ म्हणाले, ""या मालिकेत मी राजस्थानी माणसांचं पात्र साकारत आहे. यात माझा स्वभाव अतिशय कडक दाखविला आहे. यात मला तीन नातवंडं दाखविली असून, त्यांनी काहीतरी चांगलं करावं, हाच माझा उद्देश असतो. त्यामुळे मी कडक माणसाची व्यक्तिरेखा साकारली आहे. खरंतर ही भूमिका ग्रे शेड्‌सची असल्याने ती साकारताना खूप मजा आली. पहिल्यांदाच मी अशा प्रकारची भूमिका साकारत असल्याने प्रेक्षकही कदाचित बुचकळ्यात पडतील. पण त्यातील अभिनय प्रेक्षकांना आवडल्याशिवाय राहणार नाही, याची मला खात्री आहे.‘‘ 

स्वभावाविरुद्ध भूमिका 
मुंबईतील व्हिसलिंग वूड्‌स इंटरनॅशनल महाविद्यालयातून अभिनयाचे धडे घेतलेला फैझान ख्वाजा "रूबरू‘ या मालिकेत सरमादची आगळी-वेगळी भूमिका साकारत आहे. विशेष म्हणजे ही भूमिका त्याच्या स्वभावाविरुद्ध आहे. तरीही त्याने त्यासाठी अतिशय संयम पाळला आहे. फैझानने यापूर्वी विविध नाटके, चित्रपट आणि मालिकांमध्येही मुख्य भूमिका साकारली आहे. चित्रपटाचं दिग्दर्शन अन्‌ तांत्रिक बाबी शिकण्याचं त्याचं स्वप्न आहे. 

फैझान म्हणाला, ""व्हिसलिंगमध्ये प्रवेश घेतल्यानंतर मला नसिरुद्दीन शाह व रत्ना पाठक शाह या दिग्गज मंडळीचं मार्गदर्शन मिळालं. अभिनयाबद्दलचे बारकावे नसिरुद्दीन शाह यांनी शिकविले. कलाकाराला कसं घडवावं, हे त्यांच्याकडून शिकण्यासारखं आहे. त्यांनीच माझ्यात विश्‍वास निर्माण केला. सुरक्षित ठिकाणाहून बाहेर पडल्यानंतर येणाऱ्या आव्हानांचा सामना कसा करावा, याचे धडे नसिरुद्दीन शाह यांनीच दिले. ते माझे गुरूच आहेत. त्यांच्यासोबत "बॅंकस्टर‘ या चित्रपटात कामही केलं आहे. आगामी काळातही मी अभिनय क्षेत्रात भरीव काम करणार आहे.‘‘ 

सुधीर दळवी झाले साईबाबा 
शिर्डी येथील साईबाबा हे अबालवृद्धांचं दैवत मानलं जातं. श्रद्धा आणि सबुरीचा सल्ला बाबांनी जगाला दिला. "सबका मालिक एक‘ अशी शिकवण देत त्यांनी माणुसकीचा धर्म शिकविला. अशा साईबाबांवरील श्रद्धेपोटी बॉलिवूडमध्ये अनेक चित्रपट आले. 1977 मध्ये "शिर्डी के साईबाबा‘मध्ये सुधीर दळवी यांनी साकारलेली साईबाबांची भूमिका अजरामर झाली. आता ते पुन्हा साईबाबांवरील हिंदी चित्रपटामध्ये साईबाबांचीच भूमिका साकारत आहेत. 

याबाबत सुधीर दळवी म्हणाले, ""साईबाबांच्या भूमिकेमुळे मला समाजात वेगळी ओळख मिळाली. जेव्हा साईबाबांवरील हिंदी चित्रपटात ही भूमिका साकारणार का, असं नवीन जोशी यांनी विचारलं, तेव्हा मी वेगळ्या अंगाने ही भूमिका साकारण्यासाठी होकार दिला. हा चित्रपट साईबाबांच्या जीवनावरील चरित्रपट नसून भाविक आणि ईश्‍वरावरील एकरूपतेचं प्रतीक आहे. साध्या, सोप्या आणि सरळ कथानकाच्या आधारे भाविकांची साईबाबांवरील श्रद्धा दाखविण्याचा यातून प्रयत्न केला आहे.‘‘