नवा चित्रपट : घायल वन्स अगेन

‘नॉट‘ वन्स अगेन! 

अमिताभ बच्चन यांच्यानंतर सनी देओलनं ‘अँग्री यंग मॅन‘ची ‘गादी‘ काही वर्ष चालवली व 1990च्या दशकातील ‘घायल‘ आणि ‘घातक‘सारख्या चित्रपटांनी प्रेक्षकांना खिळवूनही ठेवलं होतं. सनी देओलला तब्बल 26 वर्षांनतर ‘घायल‘चा सिक्वेल काढण्याची इच्छा झाली ‘घायल वन्स अगेन‘ म्हणत तो पुन्हा एकदा अन्याय करणाऱ्यांविरुद्ध दंड (की ढाई किलो का हात) थोपटून उभा राहिला आहे. सनीसह सर्वच कलाकारांचा अभिनय, ‘कट टू‘ संकलन, श्‍वास रोखायला लावणारे पाठलाग या चित्रपटाच्या जमेच्या बाजू आहेत. मात्र, चित्रपटाचं कथानक आजच्या काळाला फारसं सुसंगत नसल्यानं व खलनायकांनी मुलीला ओलिस ठेवायचं आणि बापानं हाणामारी करायची हा फॉर्म्युला आता कालबाह्य झाल्यानं चित्रपट खिळवून ठेवू शकत नाही. 

‘घायल वन्स अगेन‘मध्ये आपला जुना हिरो अजय मेहरा (सनी देओल) पंधरा वर्षांची शिक्षा भोगून बाहेर आला असून, ‘सत्यकाम‘ नावानं एक वर्तमानपत्र चालवतो आहे. समाजातील वाईट प्रवृत्तींना शोधून त्यांना धडा शिकवणं हे (अर्थातच) या वर्तमानपत्राचं काम. मुलीवर अत्याचार केलेल्या एका प्रतिस्पर्धी वर्तमानपत्राच्या मालकाला तो असंच बुकलून काढतो. मागील भागातील इन्स्पेक्‍टर जो डिसूझा (ओम पुरी) आता अजयचे सहकारी आहेत. ते माहितीच्या अधिकारात उद्योजकांची कृष्णकृत्यं बाहेर आणू पाहतात. त्यामुळं राज बन्सल (नरेंद्र झा) हा बडा उद्योजक चिडतो व त्याचा मुलगा जोचा काटा काढतो. पक्ष्यांवर संशोधन करणाऱ्या विद्यार्थ्यांच्या गटाला अपघातानेच या घटनेचं चित्रीकरण मिळतं. ही गोष्ट अजयला सांगण्याचा या विद्यार्थ्यांचा विचार असतो, मात्र त्यातील एकाचे वकील वडील (सचिन खेडेकर) हे चित्रण बन्सलला नेऊन देतात. मात्र, त्याची एक कॉपी अजयला मिळतेच. बन्सल आता अजय बरोबरच या मुलांच्या मागं लागतो. जो आणि मुलांना मारहाणीचा बदला घेण्यासाठी अजय सरसावतो. तुफान हाणामाऱ्या, पाठलाग आणि अनेक परदेशी पहिलवानांना धूळ चारल्यानंतर अजय शांत होतो... 

चित्रपटाची कथा अगदी अपेक्षित रस्त्यानं प्रवास करते. पात्रांची गर्दी आणि उपकथानकांच्या भडीमारामुळं मूळ कथा अनेकदा मागं पडतं. हॅकिंगचे प्रसंग, विमानातून चित्रीकरण आदी माध्यमातून दिग्दर्शक (स्वत: सनी) कथा आजच्या काळात आणू पाहतो, मात्र तिचा आत्मा जुनाच राहतो. मध्यंतरानंतर पाठलागाचे प्रसंग थांबतात आणि चित्रपटाचा वेगही कमी होतो. अजयचं इमारतीमध्ये हेलिकॉप्टर घुसवणं, बन्सलच्या गुडांनी बंदुका टाकून अजयला हातानंच (?) मारण्याचा निर्णय घेणं या प्रसंगात खरंतर हसूच येतं. बन्सलचे गुंड मॉलमध्ये मुलांचा पाठलाग करतात आणि अजय त्यातील एका गुंडाला रस्त्यात पाठलाग करून चित्रण हस्तगत करतो हे प्रसंग छान रंगले आहेत. शेवट मात्र ओढून-ताणून केल्यासारखाच वाटतो. 

सनी देओलचा 1990मधील जोश आता ओसरला आहे, मात्र त्यानं मोठ्यानं ओरडून म्हटलेले संवाद आणि जोरदार ठोसे अजूनही त्याच्या चाहत्यांना खूष करतात. ओम पुरी भूमिका छोटी असूनही लक्षात राहतात. नरेंद्र झा यांचा सर्वाधिक प्रभाव पडतो. उद्योजकाची अनेक छटा असलेली भूमिका त्यांनी जोशात साकारली आहे. (‘हैदर‘ या चित्रपटामध्ये त्यांनी शाहीद कपूरच्या वडिलांची भूमिका जबरदस्त साकारली होती.) सोहा अली खाननं डॉक्‍टरची भूमिका समरसून केली आहे. चित्रपटातील अनेक टीनएजर कलाकार आपापल्या भूमिका चोख बजावतात. सचिन खेडेकर, रमेश देव, नीना कुलकर्णी आदी मराठी कलाकारांचा चांगला प्रभाव पडतो. 

एकंदरीतच, बहुतांश आघाड्यांवर चांगला असलेला हा चित्रपटाला केवळ कथा कालसुंसगत नसल्यानं ‘नॉट‘ वन्स अगेन म्हणायची वेळ येते... 

श्रेणी : 2.5 
निर्मिता : धर्मेंद्र 
दिग्दर्शक : सनी देओल 
भूमिका : सनी देओल, ओम पुरी, नरेंद्र झा, सोहा अली खान आदी.