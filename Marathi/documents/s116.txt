β कोहली है ना (ज्ञानेश भुरे)

भारताने सचिन तेंडुलकरला निरोप देणारी विश्‍वकरंडक स्पर्धा जिंकली तेव्हा युवराज सिंग भारताचे हुकमी अस्त्र ठरले होते. भारतीय संघ जेव्हा जेव्हा संकटात आला, तेव्हा तेव्हा युवराजने संघाला सहीसलामत बाहेर काढले. त्या वेळी युवराज म्हणतो डरना मत, मै हूं ना हा डायलॉग चांगलाच लोकप्रिय झाला होता. आता चित्र तेच आहे. फक्त अभिनेता म्हणजे खेळाडू बदलला आहे. भारतीय संघ जेव्हा जेव्हा अडचणीत येतो तेव्हा तेव्हा विराट कोहली नावाचा लढवय्या संघाला सहीसलामत बाहेर काढत आहे. मग, छाती ठोक पणे म्हणतो, मै हूं ना त्याच्या या म्हणण्यात कुठेही मी पणा नसतो. आपण देशासाठी खेळतोयं हीच भावना दिसून येते. 

 पाकिस्तानविरुद्धचा सामना असो, वा रविवारी ऑस्ट्रेलियाविरुद्ध झालेला सामना असो. कोहलीने समोरून फलंदाज बाद होत असताना भारताच्या विजयाची सर्व जबाबदारी आपल्या खांद्यावर असल्यासारखी फलंदाजी केली. टी 20 विश्‍वकरंडक स्पर्धेत भारत-ऑस्ट्रेलिया हा सामना म्हणजे उपांत्य फेरीपूर्वीची "फायनल‘ होती. दोन्ही संघांना उपांत्य फेरी गाठण्याची संधी होती. गरज होती ती फक्त या सामन्यातील विजयाची. ऑस्ट्रेलियाची फलंदाजी भारतापेक्षा खोलवर असल्याची चर्चा होती. पण, त्यांच्या गोलंदाजीचे काय ? याकडे कुणीच लक्ष दिले नाही. भारताची फलंदाजी खोलवर आहे, फक्त ती भरवशाची नाही इतकेच. पण, आघाडीचे फलंदाजच असा खेळ करतात की या फलंदाजीच्या खोलातही जायची गरज पडत नाही. हां, या वेळी रोहित शर्मा आणि शिखर धवन यांचे अपयश निश्‍चितपणे सलत आहे. त्यामुळे कोहलीला स्थिरावण्यासाठी वेळ घ्यावा लागत आहे. पण, एकदा का कोहली स्थिरावला की गोलंदाजांचे काही खरे नाही हे आता प्रतिस्पर्ध्यांनी ओळखायला हवे. कोहलीने काल ऑस्ट्रेलियाच्या गोलंदाजांना असे काही चोपले की दे माय धरणी ठाय अशीच त्यांची अवस्था झाली होती. 

भारताच्या डावातील पंधरा षटके होईपर्यंत सामना ऑस्ट्रेलियाच्या हातात होता. सगळा काही खेळ झाला तो अखेरच्या पाच षटकांत. यातील सोळावे षटक सोडून द्या. पण, नंतरच्या 19 चेडूंत कोहलीने असा काही अवतार धारण केला, की एक वेळ ऑस्ट्रेलियाला देखील सामना आपल्या हातून कधी गेला हे कळले नसेल. इतक्‍या वेळ कोहलीच्या हातात असणाऱ्या बॅटने सतराव्या षकापासून तलवारीचा अवतार घेतला. यात प्रथम जेम्स फॉकनर, नंतर नॅथन कौल्टर नाईल यांची कत्तल झाली. भारताचा विजय स्पष्ट झाला होता. इतका वेळ आपल्याला कुरवळणारा कोहली वेळ पडली तर तुडवायला देखील मागे पुढे बघत नाही, हे बघून चेंडू देखील शेवटी शेवटी ढाय मोकलून रडला असेल. कोहलीने अर्धशतक पूर्ण केले, त्या वेळी देखील विजय भारताच्या आवाक्‍यात नव्हता. त्यामुळे कोहलीला देखील आपल्या अर्धशतकाचे काही वाटले नाही. त्याच्या चेहऱ्यावर फक्त संघाला सहीसलामत बाहेर काढायचे भाव दिसत होते. एरवी मैदानावर अतिउत्साही असणारा कोहली हातात बॅट आल्यावर मात्र कमालीचा संयमी आणि भावूक होतो हे पुन्हा एकदा दिसून आले. रोहित शर्मा, शिखर धवन, सुरेश रैना, युवराज सिंग असे मोहरे समोरून गळत असताना कोहली जराही बिचकला नाही. त्याचा संयम कायम होता, एकाग्रता जबरदस्त होती. अर्जुनाला कसा फक्त पोपटाचा डोळा दिसत होता, तसा त्याला फक्‍त भारताचा विजय दिसत असावा. त्याच निर्धाराने तो खेळला. नॅथन कॉल्टर नाईल गोलंदाजीला आला तेव्हा 12 चेंडूंत 20 धावा असे समीरकरण होते. समोर कोहली होता. नॅथनची गोलंदाजीची स्टाईल आणि कोहलीचा अवतार बघून मला त्याच षटकात विजय दिसू लागला होता. घडणारही तसेच होते. पण, पाचवा चौकार बसला नाही. हाता तोंडाशी नाही, पण शक्‍य असणारा विजय हातातून निसटल्यामुळे ऑस्ट्रेलियन निश्‍चित दुःखी झाले असतील. 

टी 20 विश्‍वकरंडक स्पर्धेतही विजय मिळवायचा याच विचाराने ऑस्ट्रेलिया संघ काल मैदानात उतरला होता. उस्मान ख्वाजा आणि ऍरॉन फिंच यांनी करून दिलेली सुरवात तुफानी होती. बिग बॅश टी 20 लीग स्पर्धेत दोन शतके नावावर असणारा ख्वाजा भारतीय गोलंदाजांचा कर्दनकाळ ठरू पहात होता. पण, नेहराने त्याला बाद केले. खऱ्या अर्थाने भारतीय गोलंदाजांनी अर्धी लढाई तिथेच जिंकली होती. ख्वाजाचा फॉर्म जबरदस्त होता. त्याचे फटके कडक होते. मुख्य म्हणजे त्यात कुठलाही आततायीपणा नव्हता. म्हणून उतावीळ फिंच आणि वॉर्नर यांच्यापेक्षा ख्वाजाची भिती अधिक होती. अश्‍विनला पुन्हा एकदा ऑस्ट्रेलियन फलंदाजांकडून मार बसला. त्याच्या पहिल्याच षटकांत 22 धावा कुटल्या गेल्या. यापूर्वी 2013 मध्ये राजकोट येथे ऑस्ट्रेलियाच्याच फलंदाजांनी त्याच्या पहिल्या षटकांत 24 धावा कुटल्या होत्या. खेळपट्टीचे स्वरुप बघता धोनी आज सुरेश रैना ऐवजी युवराजचा वापर करणार असे राहून राहून वाटत होते. त्याने युवराजला गोलंदाजी दिली आणि त्याने पहिल्याच षटकांत स्मिथची विकेट मिळवली. या वेळी अनेक जण म्हणतील ही की धोनीने काय युवराज गोलंदाजी विसरला की काय हे पहायला त्याला गोलंदाजी दिली. धोनी कल्पक आहे हे अशा प्रसंगातूनच कळते. खेळपट्टीवर चेंडू एकाबाजूने "स्किड‘ होत होता. त्यामुळे डावखुरा फिरकी गोलंदाज यशस्वी होणार हे निश्‍चित होते. रवींद्र जडेजाने अचूक टप्पा राखून ऑस्ट्रेलियन फलंदाजांना जेरीस आणले. त्यामुळे सुरवातीची फटकेबाजी बघून सव्वादोनशेची शक्‍य वाटणारी ऑस्ट्रेलियाची मजल जेमतेच 160 पर्यंत गेली. 175 ते 185 ही धावसंख्या या खेळपट्टीवर आव्हानात्मक होती. भारतीय गोलंदाजांनी अखेरच्या चार षटकांत त्यांना रोखून अर्धी लढाई जिंकली. अखेरच्या चार षटकातील भारतीय गोलंदाजांची अचूकता या स्पर्धेत सर्वोत्तम ठरली आहे. उलट ऑस्ट्रेलियाने अखेरच्या चार षटकांतच मार खाल्ला आहे. एखादा हॉर चित्रपट पाहताना कशी सुरवात बुडवू नका अन्‌ शेवट चुकवू नका अशी जाहिरात केली जाते. तसे ऑस्ट्रेलिया संघाचे आहे. त्यांची फलंदाजी काय किंवा गोलंदाजी. ती पॉवर प्लेची पहिली सहा षटकेच धोकादायक असते. अखेरच्या चारषटकांत ढेपाळून जाते. भारतीय संघाने त्यांच्या या खेळाचा बरोबर अभ्यास केला. त्यामुळेच त्यांनी ऑस्ट्रेलियाची सुरवात चांगली झाल्यावर त्यांचा शेवट बुडणार याची काळजी घेतली. बांगलादेशविरुद्धचा विजय धोनीच्या भोवती फिरला. हा विजय कोहलीच्या भोवती फिरणार यात शंकाच नाही. आता विजेतेपद भारतीय संघाभोवती फिरायला हवे. विश्‍वकरंडक स्पर्धेच्या ब्लॉगला सुरवात करतानाच भारत-न्यूझीलंड अंतिम सामना होणार असे म्हटले होते. तेच खरे होण्याची वेळ आली आहे. 

कोहलीचे कौतुक करताना अफगाणिस्तानचे यश विसरून चालणार नाही. त्यांनी पात्रता फेरीपासून या स्पर्धेत सातत्याने चांगली कामगिरी केली. ज्या जामठा क्रिकेट मैदानावर त्यांनी पात्रता फेरीला विजयाने सुरवात केली, त्याच मैदानावर त्यांनी आपल्या विश्‍वकरंडक मोहिमेचा शेवटही विजयाने केला. एका तरी पूर्ण सदस्य संघाला हरवायचे आहे हे उद्दिष्ट त्यांनी नागपूरात विंडीजला हरवून पूर्ण केले. पण, त्यांनी दक्षिण आफ्रिका आणि इंग्लंड संघांच्याही नाकी नऊ आणले होते हे विसरून चालणार नाही. पाकिस्तानला ताठ मानेने पाकिस्तानात परतता आले नाही. अफगाणिस्तान संघ मात्र ताठ मानेने मायेशी परतणार आहे. आपल्या कामगिरीने त्यांनी किमान टी 20 क्रिकेटमध्ये तरी आंतरराष्ट्रीय दर्जा मिळण्याची म्हणजे पूर्ण सदस्य संघाशी दोन हात करण्याची क्षमता त्यांनी सिद्ध केली आहे. त्यांची अनुभवाची शिदोरी वाढली की क्रिकेटमध्ये अजून एक आव्हानात्मक संघ उभा राहिल यात शंका नाही. त्यासाठी आयसीसीने सहयोगी सदस्य देशांकडे बघण्याचा दृष्टिकोन बदलण्याची गरज आहे. त्यांचे क्रिकेट सुधारत आहे आता ते वाढले पाहिजे. ही जबाबदारी आयसीसीचीच आहे.