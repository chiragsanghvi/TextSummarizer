'बाहुबलीने जगभरात ओळख मिळवून दिली '

मुंबई - प्रादेशिक चित्रपटांमध्ये काम करणारा मी एक सामान्य कलाकार होतो; मात्र "बाहुबली‘ चित्रपट तेलगूसह विविध भाषांमध्ये डब करून प्रदर्शित झाला आणि मला भारतातच नाही तर जगभरात ओळख मिळाली, असे अभिनेता प्रभास याने सांगितले. येत्या रविवारी (ता. 25) सोनी मॅक्‍स वाहिनीवर बाहुबली दाखवण्यात येणार आहे. अनेकांना इच्छा असूनही चित्रपटगृहात बाहुबली बघता आलेला नाही. त्यांना ही चांगली संधी आहे. बाहुबलीचा थरार येत्या रविवारी नक्की अनुभवा, असे आवाहन त्याने रसिकांना केले आहे. 
 
सोनी मॅक्‍स वाहिनीने यानिमित्ताने काही प्रसिद्धिमाध्यमांशी संवाद साधला. त्या वेळी सोनी मॅक्‍स वाहिनीचे नीरज व्यास, बाहुबली चित्रपटाचे दिग्दर्शक एस. एस. राजामौली व अभिनेता प्रभास उपस्थित होते. प्रभास म्हणाला की, "बाहुबली माझ्यासाठी आयुष्यातील टर्निंग पॉइंट ठरला आहे. यशानंतर जग तुमच्या मागे धावते; पण अपयशींना कोणी विचारत नाही, हा जगाचा नियम आहे. बाहुबली यशस्वी ठरेल याची खात्री होती; पण एवढ्या मोठ्या प्रमाणात रेकॉर्ड ब्रेक ठरेल असे वाटले नव्हते. बाहुबलीच्या पहिल्या भागाएवढाच किंवा त्यापेक्षा अधिक दर्जेदार त्याचा दुसरा भाग बनवू.