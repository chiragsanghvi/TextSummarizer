चाहत्यांच्या प्रेमाने आयुष्याचे सार्थक - अमिताभ

मुंबई - इतर सामान्य दिवसांसारखाच हा देखील दिवस आहे, चाहत्यांच्या प्रेमानेच माझ्या आयुष्याचे सार्थक झाले, असे म्हणत प्रसिद्ध अभिनेते अमिताभ बच्चन यांनी आपला वाढदिवस आज त्यांच्या राहत्या घरी कुटुंबियांसोबत साजरा केला. अनेक मान्यवर मंडळींनी आज सकाळपासूनच त्यांना शुभेच्छा दिल्या. 

अमिताभ बच्चन यांचा आज 73 वा वाढदिवस होता. काल रात्रीपासूनच त्यांच्या ‘प्रतिक्षा‘ आणि ‘जलसा‘ या बंगल्यावर चाहत्यांची गर्दी उसळली होती. आपल्या लाडक्‍या अभिनेत्याचे, अमिताभचे दर्शन घेण्यासाठी चाहते आसुसले होते. बच्चन यांनीही आपल्या बंगल्याबाहेर येऊन चाहत्यांच्या शुभेच्छांचा स्वीकार केला. आपल्या वाढदिवसाच्या दिवशी पत्रकारांशी बोलताना बच्चन म्हणाले, "जगातील सर्वात मौल्यवान गोष्ट म्हणजे प्रेम आहे. प्रेमाला इतर कोणत्याच महागडया वस्तूने बदलले जाऊ शकत नाही, माझ्या चाहत्यांच्या माझ्यावरील प्रेमानेच माझ्या आयुष्याचे सार्थक झाले आहे.‘ 

‘बिग बीं‘चा वाढदिवस साधेपणाने
बॉलिवूडचे महानायक अमिताभ बच्चन यांनी स्वत:चा 73 वा वाढदिवस आज अत्यंत साधेपणाने साजरा केला. मोठ्या समारंभाला फाटा देत बिग बींनी आज संपूर्ण दिवस आपल्या कुटुंबीयांसोबत व्यतीत केला. अमिताभ यांनी आज माध्यमांना सामोरे जात पत्रकारांशी मोकळेपणाने संवादही साधला. आतापर्यंत मी आराध्याला भेटलेलो नाही. ती काय गिफ्ट देते याची मला उत्सुकता आहे. आज मी केवळ चाहत्यांच्या प्रेमामुळे येथपर्यंत पोचलो आहे. ईश्‍वराच्या कृपेमुळे मी आजमितीसही बराच व्यग्र असतो. त्यामुळे भूतकाळामध्ये डोकावण्यासही फार कमी वेळ माझ्याकडे आहे. आता या क्षणाला माझ्यावर चरित्रपट निघावा असे मला वाटत नाही. जर तो निघाला तर फ्लॉप ठरेल, असेही बच्चन यांनी नमूद केले. 