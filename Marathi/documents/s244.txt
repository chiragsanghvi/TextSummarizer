किमान श्रीलंका संघाने तरी अतिआत्मविश्‍वास बाळगू नये

गतविजेता श्रीलंका संघ विजेतेपद टिकविण्याच्या आपल्या मोहिमेस आज दुबळ्या अफगाणिस्तानविरुद्ध सुरवात करेल. भारतीय संघाला जसा न्यूझीलंडचा सघ जड गेला, तशीच काहीशी स्थिती श्रीलंका संघाची होऊ शकते. अफगाणिस्तान संघाची कामगिरी लक्षवेधक होत आहे. अर्थात, तितकीच ती बेभरवशाचीदेखील आहे. विशेषतः त्यांच्या फलंदाजांमध्ये सातत्य नाही. त्यांचा एखादा फलंदाज सामना तुमच्या हातून काढून नेईल. नाही तर कुणीच खेळणार नाहीत. त्यांची गोलंदाजी मात्र चांगली होत आहे. नव्या चेंडूवर गोलंदाजी करणारे चांगले गोलंदाज त्यांच्याकडे आहेत. त्यांचे फिरकी गोलंदाजही दर्जा राखून आहेत. त्यांचे क्षेत्ररक्षणदेखील सुधारले आहे; पण, त्यांच्या गोलंदाजांनी भावनांवर नियंत्रण ठेवायला हवे. त्यांच्या गोलंदाजीवर एखादा झेल सुटला किंवा ‘मिस फील्ड’ झाले, तर ते कमालीचे चिडतात. त्यामुळे साहजिकच क्षेत्ररक्षकांवर अशा प्रसंगी दडपण येते. या आघाडीवर त्यांनी संयम राखायला हवा. 

क्रिकेट हा सांघिक खेळ आहे. प्रत्येक खेळाडूने आपल्या सहकाऱ्यांना प्रोत्साहित करायला हवे. त्याच्या एखाद्या चुकीवर लगेच चिडून जाता कामा नये. याच गुणामुळे ऑस्ट्रेलिया संघांपेक्षा एक पाऊल पुढे असतो. आता अन्य संघही त्यांचे अनुकरण करू लागले आहेत. अफगाणिस्तानने मात्र अजून याचे अनुकरण केलेले नाही. या आघाडीवर ते अजून एक पाऊल मागेच आहेत. 

श्रीलंका संघ नव्या कर्णधारासह या स्पर्धेत खेळणार आहे. एंजेलो मॅथ्यूज या वेळी श्रीलंकेचा कर्णधार आहे. संघाची एकूण स्थिती लक्षात घेता मॅथ्यूजला फलंदाजीबाबत आघाडीवर राहून आपली जबाबदारी पार पाडावी लागेल. तो ही क्षमता नक्कीच राखून आहे. अर्थात, त्याला स्थिरावण्यासाठी अधिक षटके मिळायला हवीत. त्याचबरोबर लसिथ मलिंगा आणि रंगना हेराथ यांच्यावरही श्रीलंका संघाची मदार राहणार आहे. दोन वर्षांपूर्वी कुमार संगकारा आणि माहेला जयवर्धने यांच्या असण्यामुळे त्यांच्या संघाची वेगळी ओळख होती. आता अफगाणिस्तान संघदेखील आपली ओळख दाखवून देत आहे. त्यांची प्रगती चांगली आहे. त्याचबरोबर त्यांना चांगला अनुभवही मिळत आहे. त्यांच्या तुलनेत श्रीलंका संघ वरचढ आहे यात शंका नाही; पण ज्याप्रमाणे नागपुरात न्यूझीलंडविरुद्ध भारतीय संघ फाजील आत्मविश्‍वासात राहिला, तशी चूक श्रीलंका संघाने करू नये, म्हणजे झालं ! 