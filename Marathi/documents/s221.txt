दुखापतीमुळे मलिंगा 'वर्ल्ड कप'मधून बाहेर

मुंबई : गेल्या काही महिन्यांत अडखळत खेळणाऱ्या आणि विश्‍वकरंडक जेतेपद राखण्यासाठी झगडणाऱ्या श्रीलंकेच्या संघाला आज (शुक्रवार) आणखी एक धक्का बसला. हुकमी गोलंदाज लसिथ मलिंगाने दुखापतीमुळे स्पर्धेतून माघार घेतली. पायाला झालेल्या दुखापतीतून पूर्णपणे तंदुरुस्त न झाल्याने हा निर्णय घ्यावा लागला, असे श्रीलंका क्रिकेट मंडळाने जाहीर केले.

गेल्या वर्षी डिसेंबरपासून मलिंगा दुखापतीमुळे त्रस्त आहे. गेल्या महिन्यात संयुक्त अरब अमिरातीविरुद्धच्या सामन्याद्वारे त्याने पुनरागमन केले होते. या सामन्यात त्याने 26 धावा देत चार गडी बाद केले होते. मात्र, याच सामन्यात त्याला पुन्हा एकदा दुखापत झाली. पुरेशी तंदुरुस्ती नसल्यामुळे श्रीलंकेच्या संघाबरोबर तो भारतामध्ये दाखल झाला नव्हता. तंदुरुस्तीच्या चाचण्या झाल्यानंतर तो नंतर भारतात दाखल झाला. श्रीलंकेच्या गुरुवारी झालेल्या पहिल्या सामन्यामध्येही मलिंगा संघाबाहेरच होता. अखेर या दुखापतीतून लवकर सावरणार नसल्याचे स्पष्ट झाल्यानंतर मलिंगाने मायदेशी परतण्याचा निर्णय घेतला. मलिंगाच्या जागी बदली खेळाडूची निवड अद्याप झालेली नाही. 

मलिंगाच्या नेतृत्वाखालीच श्रीलंकेने 2014 मध्ये ट्‌वेंटी-20 विश्‍वकरंडक स्पर्धेत अजिंक्‍यपद पटकाविले होते. या स्पर्धेसाठीही कर्णधारपदी त्याचीच निवड झाली होती. पण दुखापतींमुळे मलिंगाने कर्णधारपद सोडले. त्यानंतर अँजेलो मॅथ्यूजकडे नेतृत्व सोपविण्यात आले. 