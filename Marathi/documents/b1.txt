पक्षकार म्हणून अर्थ मंत्रालय आणि ‘आयबीए’चाही समावेश
बँकांनी दिलेले लाखो कोटींच्या घरातील कर्ज थकविणाऱ्या  विविध व्यक्ती व आस्थापनांची नावे व थकित रकमा जाहीर करण्यात याव्यात असे मत सर्वोच्च न्यायालयाने मंगळवारी व्यक्त केले. रिझव्‍‌र्ह बँके ने अलीकडेच सीलबंद पाकिटात कर्ज थकबाकीदार व त्यांच्या थकित कर्जाचे आकडे सर्वोच्च न्यायालयाला सादर केले आहेत. पण ही माहिती जाहीर करण्याला रिझव्‍‌र्ह बँकेने विरोध दर्शविला आहे.
मंगळवारी या प्रकरणी सुनावणीदरम्यान सरन्यायाधीश टी.एस.ठाकूर व न्या. आर.बानुमथी यांनी स्पष्ट केले की, कर्ज थकिताची प्रचंड मोठी रक्कम पाहता ही महत्त्वाची माहिती जाहीर केली जावी, असे आपले मत बनले आहे. त्यावर रिझव्‍‌र्ह बँकेने विरोध दर्शविताना, यातून गोपनीयतेच्या तत्त्वाचा भंग होईल आणि त्याचे अन्य अनेक दुष्परिणामही असल्याचा दावा करण्यात आला.
बँकांच्या कर्ज थकबाकीचा विषय महत्त्वाचा असून जर एकूण थकलेली रक्कम ही लाखो कोटींच्या घरात जाणारी आहे तर ती जाहीर करण्यास काय हरकत आहे, असे सांगून न्यायालयाने संबंधित सर्व पक्षकारांना या विषयावर मंथन घडेल असे सर्व पैलू पुढे आणण्यास सांगितले.
न्यायालयाने या प्रकरणाची पुढील सुनावणी २६ एप्रिलला ठेवली असून मूळ जनहित याचिकेची व्याप्ती वाढवून अर्थ मंत्रालय व भारतीय बँक महासंघ (आयबीए) यांनाही पक्षकार केले आहे. सेंटर फॉर पब्लिक इंटरेस्ट लिटिगेशन या स्वयंसेवी संस्थेने २००३ मध्ये दाखल केलेल्या याचिकेतून, सरकारी मालकीच्या हाऊसिंग अँड अर्बन डेव्हलपमेंट कार्पोरेशन (हडको ) या  संस्थेने अनेक कंपन्यांना कर्ज रकमा बेपर्वाईने दिल्या गेल्याचा मुद्दा पटलावर आणला. सरलेल्या २०१५ सालात विविध कंपन्यांचे ४० हजार कोटींच्या कर्जावर (वसुली होत नसल्याने) पाणी सोडण्यात आले असल्याचे स्पष्ट होत आहे.
याआधी सर्वोच्च न्यायालयाने रिझव्‍‌र्ह बँकेला ५०० कोटी रुपये व त्यापेक्षा अधिक रकमेचे कर्ज थकविणाऱ्या कंपन्या व त्यांच्या थकबाकीची रकमांची यादी देण्यास सांगितले होते. सर्वोच्च न्यायालयाने रिझव्‍‌र्ह बँकेला त्यासाठी सहा आठवडय़ांची मुदत दिली होती. कंपन्यांची ही यादी व त्यांची येणे असलेली बाकी रक्कम सांगावी किंबहुना किती कर्जाची फेररचना करण्यात आली त्याचाही तपशील देण्यास सांगण्यात आले होते. रिझव्‍‌र्ह बँकेने नियत मुदतीत हा तपशील गोपनीयतेच्या अटीवर बंद लिफाफ्यात न्यायालयाला सादर केला आहे.
कर्जवसुलीसाठी बँकांनी ठोस पावले उचलली नाहीत, याबाबत सर्वोच्च न्यायालयाच्या या खंडपीठाने कटाक्ष टाकला आहे. रिझव्‍‌र्ह बँकेला वरील फर्मान देण्यापूर्वी न्यायालयाने एका राष्ट्रीय दैनिकात प्रसिद्ध झालेल्या अनुत्पादक कर्जाची माहितीची दखल घेतल्याचे नमूद केले. बँकांच्या कर्जवसुली करण्यात हतबलतेमुळेच, तब्बल १,४०,००० कोटी रुपयांवर त्यांना पाणी सोडावे लागले आहे.