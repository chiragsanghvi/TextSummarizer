न्यूझीलंड दिमाखात उपांत्य फेरीत

मोहाली - तुफान फॉर्ममध्ये असलेल्या न्यूझीलंड संघाने यंदाच्या टी-20 विश्‍वकरंडक स्पर्धेत उपांत्य फेरी गाठणारा पहिला संघ होण्याचा मान मिळविला. पुन्हा एकदा सर्वोत्तम खेळ करत त्यांनी मंगळवारी झालेल्या सामन्यात पाकिस्तानचा 22 धावांनी पराभव केला. न्यूझीलंडला धडाक्‍यात सुरवात करून देणारा मार्टिन गुप्टील सामन्याचा मानकरी ठरला. 

नाणेफेक जिंकून प्रथम फलंदाजी करताना न्यूझीलंड संघाने 5 बाद 180 धावा केल्या. आव्हानाचा पाठलाग करताना पाकिस्तानने झकास सुरवात केली होती. मात्र, त्याचा फायदा त्यांना उठवता आला नाही. न्यूझीलंडच्या शिस्तबद्ध गोलंदाजीपुढे त्यांच्या फलंदाजांनी नांगी टाकली. न्यूझीलंडने त्यांना 5 बाद 158 असे रोखून धरले. 

मोहली मैदानावर प्रेक्षकांचा पाठिंबा पाकिस्तान संघाला होता. केन विल्यम्सनने नाणेफेक जिंकून फलंदाजी करायचा निर्णय घेताना संघात कोणताच बदल केला नाही. त्याउलट पाकिस्तान संघात दोन बदल झाले. दुखापतीने बेजार झालेल्या वहाब रियाज आणि महंमद हफीजला वगळून फिरकी गोलंदाज इमाद वसीम आणि फलंदाज खालीद लतीफला संधी मिळाली. मार्टिन गुप्टीलने महंमद आमीर आणि इरफानच्या गोलंदाजीचा यथेच्छ समाचार घेत न्यूझीलंडला जबरदस्त सुरवात करून दिली. केन विल्यम्सनसह गुप्टीलने अर्धशतकी भागीदारी रचली. धावसंख्येला आकार देताना एकटा गुप्टील चमकला. गुप्टील 48 चेंडूंत 80 धावा काढून बाद झाल्यावर शेवटच्या 5 षटकांत अनुभवी रॉस टेलरने झटपट नाबाद 36 धावा फटकावून न्यूझीलंडला 180 धावांचा टप्पा गाठून दिला. 

मोठ्या धावसंख्येचा पाठलाग करताना चांगल्या सुरवातीला फार महत्त्व असते. शारजील खानने सॅंटनरच्या पहिल्याच षटकात तीन कडकडीत चौकार मारून नेमके तेच केले. आत्मविश्‍वास दुणावलेल्या शारजीलने मग समोर आलेल्या अँडरसन आणि मिल्ने यांच्यावरही हल्ला चढवला. त्याच्या फटक्‍यात अचाट ताकद दिसत होती. शारजीलची 25 चेंडूंतील 9 चौकार आणि एक षटकारांची खेळी मिल्नेने संपुष्टात आली. शारजीलची विकेट पडल्यावर विल्यम्सनने पुन्हा सॅंटनेरच्या हाती चेंडू दिला. ही चाल यशस्वी ठरली आणि सॅंटनरने शहजाद आणि खलीलला बाद केले. या दरम्यान ईश सोधीने टप्प्यावर मारा करून धावगतीला ब्रेक दिला. त्यामुळे पाकिस्तानच्या फलंदाजांवरील दडपण आणि आवश्‍यक धावगती वाढत गेली. आफ्रिदीने वेगवान सुरवात केली. तेवढ्याच झटपट तो बाददेखील झाला. त्यानंतर न्यूझीलंडच्या अचूक माऱ्यासमोर पाकिस्तानच्या फलंदाजांना धावा काढणे जमलेच नाही. 

संक्षिप्त धावफलक 
न्यूझीलंड 20 षटकांत 5 बाद 180 (मार्टिन गुप्टील 80 -48 चेंडू, 10 चौकार, 3 षटकार, रॉस टेलर नाबाद 36 -23 चेंडू, 3 चौकार, 1 षटकार, केन विल्यम्सन 17, कॉरे अँडरसन 21, महंमद सामी 2-23, शाहिद आफ्रिदी 2-40) वि.वि. पाकिस्तान 20 षटकांत 5 बाद 158 (शारजील खान 47 -25 चेंडू, 9 चौकार, 1 षटकार, अहमद शहजाद 30, उमर अकमल 24, शाहिद आफ्रिदी 19, मिशेल सॅंटनेर 2-29, ऍडम मिल्ने 2-26) 