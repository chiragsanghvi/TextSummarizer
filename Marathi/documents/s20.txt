पुणे ओपन गोल्फ स्पर्धेत प्रताप कुमारची आघाडी

पुणे - दिल्लीच्या प्रतापकुमार एटवालने पहिल्या पुणे ओपन पीजीटीआय गोल्फ स्पर्धेच्या पहिल्या दिवशी सफाईदार कामगिरीसह आघाडी घेतली. त्याने ७ अंडर ६५ अशी कामगिरी केली.

ऑक्‍सफर्ड गोल्फ रिसॉर्टवर सुरू झालेल्या स्पर्धेत दिल्लीचा चिराग कुमार आणि कपूरथळाचा अशबीर सैनी संयुक्त दुसरे आहेत. त्यांची कामगिरी ५-अंडर-६७ अशी आहे. २४ वर्षांच्या प्रतापचा हा व्यावसायिक गोल्फपटू म्हणून दुसराच मोसम आहे. पहिल्या नऊ होलच्या (फ्रंट-नाईन) त्याने तीन; तर नंतरच्या नऊ होलला (बॅक-नाईन) चार बर्डी अशी सातत्यपूर्ण कामगिरी केली. त्याने यंदा पाच स्पर्धांत दोन वेळा पहिल्या २० जणांत स्थान मिळविले आहे. पार-३चा निकष असलेले १७वे होल दोन शॉटमध्ये पूर्ण करीत त्याने दोन स्ट्रोकची आघाडी घेतली.

प्रताप म्हणाला, की गेल्या आठवड्यात बांगलादेशमध्ये माझी कामगिरी समाधानकारक झाली. मी पार-५ निकष असलेल्या चार होलवर बर्डी साधली. त्यामुळेच मी आघाडी घेऊ शकलो. गगनजित भुल्लर ४-अंडर-६८ कामगिरीसह चौथा आहे. पुण्याच्या खेळाडूंत आदित्य भांडारकर संयुक्त पाचवा; तर प्रवीण पाठारे संयुक्त १२वा आहे.