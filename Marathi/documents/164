
सरकारकडून तपास गट
नवी दिल्ली : करचोरीची आश्रयस्थाने असलेल्या ठिकाणी भारतीयांनी परदेशी कंपन्या स्थापन केल्याच्या सर्व प्रकरणांचा तपास करण्यासाठी पंतप्रधान नरेंद्र मोदी यांच्या निर्देशांनुसार एक विशेष बहुसंस्था गट (मल्टि-एजन्सी ग्रूप) स्थापन करण्यात येत असल्याचे सरकारने सोमवारी जाहीर केले. ‘इंडियन एक्स्प्रेस’ने पनामा पेपर्सबाबत सुरू असलेल्या तपासाचा भाग म्हणून या प्रकरणातील नावांची पहिली यादी प्रकाशित करताच ही घडामोड घडली आहे.

हे दु:साहस महागात पडेल – अरूण जेटली
नवी दिल्ली : परदेशात काळा पैसा ठेवून करचुकवेगिरी करण्याचे दु:साहस करणे अनेकांना महागात पडेल, असा इशारा अर्थमंत्री अरुण जेटली यांनी दिला आहे. जेटली म्हणाले की, काळा पैसा बाहेर काढण्याचे प्रयत्न जागतिक पातळीवर सुरू आहेत, त्यात २०१७ मध्ये आणखी प्रगती होईल. आता संबंधित व्यक्तींना परदेशात काळा पैसा दडवणे अवघड तर जाईलच पण जर कुणी तसे केले असेल तर त्यांना ते महागात पडेल. जी २० देशांचा पुढाकार, एफएटीसीए व इतर द्विपक्षीय व्यवहारात २०१७ मध्ये काळ्या पैशांबाबत नवी माहिती पुढे येणार आहे, जग आता करचुकवेगिरीबाबत पारदर्शक बनले आहे. त्यामुळे कुणी जर परदेशात काळा पैसा व मालमत्ता दडवली असेल तर त्यांना ते महागात पडेल, असे ते म्हणाले.


