
'एफडीआय'ची मर्यादा वाढल्याचा परिणाम काय?

बिहारमधील विधानसभा निवडणूक निकालाच्या पार्श्वभूमीवर केंद्र सरकारने दिवाळीच्या मुहूर्तावर आर्थिक सुधारणांच्या दिशेने मोठे पाऊल टाकताना तब्बल 15 क्षेत्रांत परकी थेट गुंतवणुकीची (एफडीआय) मर्यादा वाढविली. बिहारमधील पराभवानंतर आर्थिक सुधारणांचा वेग कमी होईल, अशी शंका व्यक्त केली जात होती. परंतु सरकारच्या या निर्णयाने या शंकेला चोख उत्तर मिळाले आहे. गुंतवणूक मर्यादावाढ केलेल्या 15 क्षेत्रांमध्ये प्रामुख्याने बांधकाम, खासगी क्षेत्रातील बॅंका, संरक्षण, नागरी विमान वाहतूक, प्रसारण, खाणकाम, कृषी, पशुपालन, सिंगल ब्रॅंड रिटेल यांचा समावेश आहे.

देशातील प्रमुख उद्योगपती, बॅंकांचे प्रमुख यांनी या धोरणाचे स्वागत केले असून, सरकारच्या ज्या सुधारणांना संसदेची मंजुरी लागत नाही, त्याबाबत हे मोठे पाऊल टाकल्याबद्दल समाधानही व्यक्त केले आहे. 1991 मध्ये आर्थिक सुधारणांचे पर्व सुरू झाल्यानंतरचा परकी थेट गुंतवणुकीबाबतचा हा सर्वांत मोठा आणि महत्त्वाचा निर्णय आहे, असे फ्युचर ग्रुपचे प्रमुख किशोर बियाणी यांनी म्हटले आहे. देशाच्या आर्थिक विकासदराला चालना द्यायची असेल, तर गुंतवणूक वाढली पाहिजे, यातून व्यापार वाढेल, रोजगाराच्या नव्या संधी उपलब्ध होतील, देशात व्यवसाय सुलभता वाढेल आणि प्रमुख म्हणजे "मेक इन इंडिया‘चे उद्दिष्ट साध्य करण्यास मोठा हातभार लागणार आहे.

सरकारने नियम शिथिल केल्याने आता सिंगल ब्रॅंड रिटेल कंपन्यांना ऑनलाइन पद्धतीने विक्री करता येईल. संरक्षण सामग्रीच्या आयातीवरील अवलंबित्व कमी करण्यासाठी या क्षेत्रात परकी कंपन्यांना गुंतवणुकीची मर्यादा 24 टक्‍क्‍यांपासून 49 टक्‍क्‍यांपर्यंत वाढवून देण्यात आली आहे. यातून आपल्या देशाला गुंतवणूक आणि नवे तंत्रज्ञान या दोन्ही गोष्टींचा फायदा होईल. बांधकाम क्षेत्रात परकी गुंतवणुकीसाठी आवश्‍यक असणारी किमान 20 हजार चौरस मीटर क्षेत्रफळाची आणि किमान पाच कोटी डॉलरची गुंतवणूकमर्यादा काढून टाकली आहे. यातून आता तुलनेने लहान प्रकल्पातसुद्धा परकी गुंतवणूक येऊ शकेल आणि आम्ही त्यासाठी तयार आहोत, असे गोदरेज समूहाचे प्रमुख अदी गोदरेज यांनी म्हटले आहे.

हे मोठे धोरण जाहीर करण्याबरोबर सरकारने परकी गुंतवणूक उत्तेजन मंडळाचे (एफआयपीबी) अधिकार वाढविले आहेत. या मंडळाला रु. 3 हजार कोटींऐवजी रु. 5 हजार कोटींपर्यंतच्या प्रकल्पांना मान्यता देण्याचे अधिकार दिले गेले आहेत.
