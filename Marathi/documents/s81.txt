टी-२० सामना असल्यामुळे विंडीज धोकादायक वाटतात

वानखेडे मैदानावर आज धावांचे फटाके फुटणार, यात शंका नाही. वानखेडे मैदानाची खेळपट्टी बघता सर्वोत्तम दर्जाचे क्रिकेट येथे आज पाहायला मिळणार यात शंका नाही. हा कसोटी सामना असता, तर विंडीज संघ भारतीय संघासमोर टिकूच शकला नसता. कसोटी सामन्यासाठी आवश्‍यक असलेली गुणवत्ता, कौशल्य आणि मानसिकता त्यांच्यापाशी नाही. टी-२० क्रिकेट यापेक्षा वेगळे आहे. त्यामुळे विंडीज संघ मला धोकादायक वाटतो. त्यांच्या खेळण्यातील बिनधास्तपणा हा टी-२० क्रिकेटला साजेसा असाच आहे. त्यांच्याकडे संपूर्ण मैदान गाजवू शकतील असे फलंदाज आहेत. नवा चेंडू काळजीपूर्वक हाताळणारे गोलंदाज आहेत. स्पर्धेत फिरकी गोलंदाज यशस्वी ठरत असताना, त्या क्षणापर्यंत पोचणारे सुलेमान बेन आणि सॅम्युएल बद्रिसारखे फिरकी गोलंदाजही त्यांच्याकडे आहेत.

गेलला लवकर बाद करणे हेच भारताचे नियोजन असणार. पण, खेळपट्टीवर किती गवत आणि दव पडणार यावर ते अवलंबून असेल. त्यामुळे अश्‍विनला लवकर गोलंदाजीला आणणे फायद्याचे ठरेल.  भारतीय संघाला या सामन्यात पूर्ण क्षमतेने खेळावे लागेल. आघाडीच्या फलंदाजांनी धावा कराव्यात यासाठी निश्‍चितच धोनी प्रार्थना करत असेल. त्यामुळे मधल्या फळीवर दडपण राहणार नाही. रोहित, शिखर आणि रैना हे चांगले फलंदाज आहेत. पण, ते सातत्य राखण्यात अपयशी ठरत आहेत. या महत्त्वाच्या सामन्यात ते आपल्या खेळात सुधारणा करतील, असे वाटते आणि त्यासाठी त्यांना यापेक्षा दुसरे मोठे व्यासपीठ असूच शकत नाही.