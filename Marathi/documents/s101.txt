β आता लढत फलंदाजीच्या नंदनवनात(ज्ञानेश भुरे)

टी 20 विश्‍वकरंडक स्पर्धेतील उपांत्य फेरीचे सामना आता खेळविले जातील. पहिला सामना उद्या नवी दिल्लीत न्यूझीलंड आणि इंग्लंड यांच्या दरम्यान होईल. त्यानंतर दुसरा उपां÷त्य सामना मुंबईत वानखेडे मैदानावर शुक्रवारी (ता. 31) भारत आणि वेस्ट इंडिज संघा दरम्यान होईल. उपांत्य फेरीत प्रवेश करणारे गाठणाऱ्या संगात भारताचे नाव आल्याने किमान आयसीसीने सुटकेचा निश्‍वास टाकला असेल. 

स्पर्धेला सुरवात होण्यापूर्वी ऑस्ट्रेलिया-भारत आणि दक्षिण आफ्रिका-इंग्लंड असे संग उपांत्य फेरी गाठतील असा अंदाज व्यक्त केला जात होता. मात्र, पहिल्यापासूनच त्यांचे अंदाज चुकू लागले होते. न्यूझीलंड आणि वेस्ट इंडिजने तर त्यांचे अंदाज साफ चुकवले. या दोन्ही संघांना कुणी शर्यतीत ग्राह्य धरलेच नव्हते. एकवेळ विंडीजचे समजू शकतो. पण, न्यूझीलंडला शर्यतीत ग्राह्य न धरणे ही चूक नव्हे, तर गाढवपणा म्हणावा लागेल. ब्रेंडन मॅकलम याने ऐन विश्‍वकरंडक स्पर्धेच्या तोंडावर निवृत्तीचा निर्णय घेतला. टी 20 क्रिकेट म्हणजे मॅकल्‌मसाठी मोकळे रान असायचे. त्याच्या स्वभावात नसेल कदाचित पण फलंदाजीत एकप्रकारचा बिनधास्तपणा होता. अगदी विंडीजच्या खेळाडूंमध्ये दिसतो तसा. मॅकल्‌म निवृत्त झाला तरी न्यूझीलंड संघाने कच खाली नाही. 

त्यांच्याकडे मार्टिन गुप्टिल, कॉलिन मुन्‍रो, केन विल्यम्सन, रॉस टेलर, कॉरे अँडरसन, ग्रॅंट एलियट, ल्युक रॉंची असे खेळाडू तयार होते. त्यांनीच हा संघ पुढे नेला. गुप्टिल तर स्पर्धेसाठी भारतात येण्यापूर्वीच तुफान फॉर्ममध्ये होता. मुन्‍रोने देखील त्याची छाप मर्यादित षटकांच्या क्रिकेटमध्ये पाडली होती. विल्यम्सन तर अलिकडच्या काळातील अत्यंत संयमी फलंदाज आहे. कसोटी आणि मर्यादित षटकांच्या क्रिकेटशी त्याने झकास जुळवून घेतले आहे. रॉस टेलर त्यांच्या फलंदाजीचा कणा म्हटले तर चूक ठरू नये. म्हणाल तर आक्रमक नाही, तर थंड अशी त्याच्या खेळाची धाटणी. कॉरे अँडरसनचा धडाका क्रिकेट विश्‍वाने यापर्वी अनुभवला आहे. रॉंची, एलियट हे देखील असेच खेळतात. संघातील अकराव्या खेळाडूपर्यंत त्यांची ही रांग संपतच नाही. त्यामुळेच त्यांना गृहित न धरणे हे चुकीचेच होते. स्पर्धा सुरू झाल्यावर त्यांनी आपल्या कामगिरीवरून हे सिद्ध देखील केले. कुणा एकट्याच्या जीवावर नाही, तर अकराव्या खेळाडूपर्यंत प्रत्येकाचे योगदान त्यांच्या विजयात महत्त्वाचे होते. टी 20 खेळाशी जुळवून घेतलेल्या न्यूझीलंडची गाठ उद्या इंग्लंडशी पडणार आहे. इंग्लंड या स्पर्धेतील खऱ्या अर्थाने डार्क हॉर्स होते. त्यांना शर्यतीत न धरणे एकवेळ चालून गेले असते. पण, मुळातच क्रिकेट त्यांच्या रक्तात भिनले आहे. 

व्यावसायिकता त्यांच्या नसानसातून दिसून येते. तोच खेळ दाखवत त्यांनी इथपर्यंत मजल मारली आहे. दक्षिण आफ्रिकेविरुद्धचा त्यांनी मिळविलेला विजय याचे उत्तम उदाहरण म्हणता येईल. टी 20च्या आक्रमकतेच्या जवळपास जाणारा एकही खेळाडू त्यांच्याकडे नाही. वेळ पडल्यावर मात्र, आक्रमकतेची कास धरण्याची क्षमता त्यांच्या प्रत्येक खेळाडूमध्ये आहे यात शंका नाही. त्यामुळेच उद्या परिपूर्ण न्यूझीलंडचा सामना एका अस्सल व्यावसायिक संघाशी पडेल. 
दुसरीकडे भारत-वेस्ट इंडिज यांच्या सामन्याकडे पहायचे झाले, तर कासव-ससा यांच्यातील शर्यतीचे उदाहरण घेऊ. अनुभव आणि तंत्रात कितीही दुबळे असले, तरी विंडीजला या आघाडीवर कमी लेखून गाफिल राहण्याची चूक भारताला परवडणारी नाही. गाफिल राहिल्यास कितीही कोहली है ना असे म्हटले तरी उपयोग होणार नाही. विंडीज संघाने देखील गेल आहे एवढ्यावर समाधानी राहून चालणार नाही. भारताची भक्कम फलंदाजी लक्षात घेता त्यांची गोलंदाजी अननुभवी आहे यात शंका नाही. म्हणूनच गेल, फ्लेचर, चार्ल्स, सॅम्युएल्स हे प्रमुख चार फलंदाज आपली नैसर्गिक खेळी खेळतील याकडे त्यांनी लक्ष द्यायला हवे. लढत फलंदाजीचे नंदनवन असणाऱ्या वानखेडे मैदानावर आहे. याच मैदानावर गेल्यावर्षी दक्षिण आफ्रिकेने भारतीय गोलंदाजीला धू..धू.. धुतले होते. एकदिवसीय सामन्यात त्यांनी थोड्या थोडक्‍या नाही, तर 438 धावांची मजल मारली होती. सामन्यानंतर भारतीय संघाचे संघ संचालक रवी शास्त्री यांनी खेळपट्टी तयार करण्यावर चूक केली होती. भारतीय गोलंदाजांना पूरक अशी खेळपट्टी न दिल्यामुळे त्यांनी आगपाखड केली होती. या वादात हो..नाही करता करता पडदा पडला. पण, खेळपट्टीचे स्वरुप काही बदलले नाही. 

टी 20 विश्‍वकरंडक स्पर्धेच्या पहिल्याच सामन्यात याच वेस्ट इंडिज संघाने इंग्लंड गोलंदाजांच्या नाकी नऊ आणले होते. ख्रिस गेलने तुफानी फटकेबाजी करताना शतकी खेळी होती. त्याच मैदानावर हा सामना होणार आहे. फलंदाजीच्या नंदनवनात गेलच्या फलंदाजीला खतपाणी मिळाले, तर क्रिकेट चाहत्यांची करमणूक होईल. या खेळपट्टीवर प्रथम फलंदाजी करताना उभारलेले दोनशे धावांचेही आव्हान सुरक्षित नाही. उपांत्य फेरीच्या निमित्ताने संघ व्यवस्थापनाकडूनही तशाच सूचना गेल्याचे समजते. त्यामुळे टी 20 क्रिकेटला साजेशी अशीच खेळपट्टी राहणार याचे संकेत आताच मिळत आहेत. क्‍युरेटरने देखील सामना "हाय स्कोअरिंग‘ होईल, असे सांगितले आहे. रात्री पडणाऱ्या दवाचा फारसा परिणाम होणार नाही असेही क्‍युरेटचे म्हणणे आहे. त्यामुळे आता तरी भारत-वेस्ट इंडिज सामन्यासाठी या फलंदाजीचे नंदनवन आपलाच असा असे म्हणावेसे वाटते.
