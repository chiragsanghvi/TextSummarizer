कडव्या झुंजीनंतर सिंधूचा विजय

नवी दिल्ली - पी. व्ही. सिंधूने थायलंडच्या बुसानन ऑगुबुर्मनगफन हिचे कडवे आव्हान परतवले आणि इंडिया ओपन सुपर सिरीज बॅडमिंटन स्पर्धेच्या उपांत्यपूर्व फेरीत प्रवेश केला. दुहेरीतील अपयश मात्र सुरूच राहिले.

सिंधूने अनेक चुका करीत सोपा असलेला विजय अवघड केला. तिला अखेर सव्वा तासात मिळवलेल्या १७-२१, २१-१९, २१-१६ अशा विजयावर समाधान मानावे लागले. स्पर्धेच्या सुरवातीस खडतर लढत झाली, तर त्याचा फायदाच होतो. त्यामुळे वातावरणाशी आगामी लढतीत चटकन जुळवून घेता येते. दीर्घ कालावधीनंतर खेळत असल्याचा कामगिरीवर परिणाम झाला. मी अनेक चुका केल्या. त्याचबरोबर आघाडी असतानाही निष्कारण गुण दिले, असे सिंधूने सांगितले. पहिला गेम गमावल्यावर सिंधूने दुसऱ्या गेममध्ये ११-९ आघाडी घेतली, पण ती काही वेळातच तिला १४-१४, १७-१७ बरोबरीस सामोरे जावे लागले. बुसाननच्या चुकांचा फायदा घेत सिंधूने हा गेम जिंकला. निर्णायक गेममध्ये सिधूने ०-४ पिछाडीवरून ६-४ आघाडी घेतली. मात्र ती १०-११ मागे पडली. ब्रेकनंतर सावरलेल्या सिंधूने आघाडी वाढवत विजय मिळविला. 

दुहेरीत मनू अत्री - बी. सुमीत रेड्डीला चेन हुंग लिंग - ची लीन वॅंग या तैवानच्या जोडीविरुद्ध १९-२१, १७-२१ असा, तर जिष्णू सन्याल - शिवम शर्मा यांना ली शेंग मू - त्साई चिया सिन यांच्याविरुद्ध १७-२१, १५-२१ असा पराभव स्वीकारावा लागला.