पाक-ऑस्ट्रेलियाची अस्तित्वासाठी धडपड

मोहाली - अडखळत का होईना भारतीय संघाने बांगलादेशविरुद्धचा सामना जिंकल्यामुळे मोहालीत शुक्रवारी होणाऱ्या पाकिस्तान वि. ऑस्ट्रेलिया या सामन्याची समीकरणे बदलली आहेत. दोन्ही संघ स्पर्धेतील अस्तित्व टिकवण्यासाठी धडपडत आहेत. त्यामुळे आता ही धडपड कुणासाठी यशस्वी ठरते हे उद्याच्या सामन्यानंतर समोर येईल. मात्र, त्याचे उत्तर रविवारी होणाऱ्या भारत-ऑस्ट्रेलिया सामन्यानंतर मिळेल.

पाकिस्तान दोन सामने हरला आहे, तर ऑस्ट्रेलिया संघ लौकिकास साजेशी अशी लय शोधत आहे. त्यामुळे या दोन्ही संघांत उद्या होणारा सामना नक्कीच रंगतदार ठरणार आहे. उद्या होणाऱ्या या सामन्याकडे भारतीय संघाचेही लक्ष असेल. पाकिस्तान संघ ऑस्ट्रेलियाला पराभूत करायची थोडीशी आशा नक्कीच आहे. न्यूझीलंडसमोर शक्‍य असलेला विजय पाकिस्तानच्या मधल्या फळीतील फलंदाजांनी नाकारला. ऑस्ट्रेलियाविरुद्धचा शेवटचा सामना जिंकला, तर स्पर्धेतून बाहेर गेलो तरी मायदेशी परतताना डोक्‍यावर हेल्मेट घालायची वेळ येणार नाही, असा विचार पाकिस्तानी खेळाडू करत असतील.

पाकिस्तान संघात गटबाजी चालू असल्याचे पाकिस्तानी पत्रकार बोलत आहेत. ‘‘संघ एकदिल आहे आणि प्रत्येक खेळाडू आपापल्या परीने सर्वोत्तम खेळ करायचा प्रयत्न करतो आहे. शाहिद आफ्रिदीबद्दल सर्वांना खूप आदर आहे आणि त्यांच्या नेतृत्वाखाली विश्‍वकरंडक जिंकायला सगळे प्रयत्न करत आहेत’’, असे सांगताना शोएब मलिकने वेगळाच गौप्यस्फोट केला. तो म्हणाला, ‘‘तुम्ही पत्रकार गटबाजीचे आणि संघात सुसंवाद नसल्याच्या गोष्टी करत आहात...२००९ मध्ये पाकिस्तानी संघातील तब्बल ६ खेळाडू एकमेकांशी अवाक्षर बोलत नव्हते...तरीही आम्ही विश्‍वकरंडक जिंकलो होतो...संघ पराभूत झाला की फक्त या अफवांना उधाण येते.’’

ऑस्ट्रेलियन संघातील ग्लेन मॅक्‍सवेलने आज चंडीगडमधे जोरदार रंग खेळून होळी साजरी केली. पाकिस्तान संघाने सकाळी सराव केल्यावर ऑस्ट्रेलिया संघ दुपारी मैदानावर आला. ऑस्ट्रेलियाचा कर्णधार स्टिव्ह स्मिथ म्हणाला, ‘‘आमचा खेळ क्षमतेला न्याय देणारा होत नाहीये...फलंदाजीत जरा गडबड होत आहे...आम्हाला सगळ्यांनाच जबाबदारी घेऊन संघाकरता मोठी धावसंख्या उभारून द्यावी लागेल. पाकिस्तान संघाची ताकद आम्ही जाणतो; पण आम्ही त्यांच्यापेक्षा चांगला खेळ करून दाखवू.’’

दलजित सिंग यांनी शुक्रवारच्या लढतीकरता फलंदाजीला पोषक खेळपट्टी बनवायचा प्रयत्न केला आहे. चंडीगला भरपूर ऊन असल्याने खेळपट्टी पातळ कापड टाकून कोरडी होणार नाही, याची काळजी घेतली जात आहे.