
 'पीएफ'वर 8.75 टक्के व्याज मिळण्याची शक्यता

नवी दिल्ली - भविष्य निर्वाह निधीवरील व्याजदरात (पीएफ) कोणतीही वाढ न करता तो 8.75 टक्‍क्‍यांवर कायम ठेवण्याचा प्रयत्न अर्थ खात्याने सुरू केला आहे. सातवा वेतन आयोगामुळे आर्थिक बोजा वाढणार असून "पीएफ‘मधील व्याजदर वाढ परवडणार नाही, या उद्देशाने व्याजदर कायम ठेवण्याचे पत्रच अर्थ खात्याने भविष्य निर्वाह निधी संघटनेला (ईपीएफओ) पाठवले आहे. 

"पीएफ‘चा व्याजदर गेल्या दोन वर्षांपासून 8.75 टक्‍क्‍यांवर स्थिर आहे. काटकसर आणि बचतीच्या दृष्टीने केंद्राकडून प्रयत्न केले जात आहेत. यामध्ये छोट्या गुंतवणूक योजना आणि "पीएफ‘सारख्या ठेवींवरील परतावा कमी करण्याकडे सरकारला कल आहे. 2015-16 या वर्षासाठी "पीएफ‘ व्याजदर कायम ठेवण्याचा निर्णय नुकताच अर्थ आणि श्रम मंत्रालयाच्या अधिकाऱ्यांमध्ये झालेल्या बैठकीत घेण्यात आला. त्यानुसार व्याजदर कायम ठेवणारे पत्र "ईपीएफओ‘ला पाठवण्यात आल्याचे एका अधिकाऱ्याने सांगितले. मात्र व्याजदर कायम ठेवल्यास देशातील पाच कोटींहून अधिक "पीएफ‘ खातेधारकांना आर्थिक फटका बसण्याची शक्‍यता आहे. बॅंकांकडून व्याजदर कमी करण्यासाठी केंद्राकडून "पीएफ‘च्या दरात कपात न करता तो कायम ठेवण्याचा निर्णय घेतला गेल्याचे जाणकारांचे म्हणणे आहे.
