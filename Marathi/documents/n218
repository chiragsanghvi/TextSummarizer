
‘सोनपरी’नं दिली जगभर ओळख ! (मृणाल कुलकर्णी)

गेल्या २५ वर्षांत मी वेगवेगळ्या प्रकारच्या भूमिका साकारल्या. कधी रमाबाई, कधी मीराबाई तर कधी द्रौपदीही झाले. भूमिका निवडण्याचं स्वातंत्र्य मिळाल्यानंच हे शक्‍य झालं. मालिकेतली ‘सोनपरी’ची भूमिका साकारून मी जगाच्या कानाकोपऱ्यात पोचले. सगळ्याचं भूमिका माझ्यासाठी महत्त्वाच्या होत्या. पण; आता मी सगळ्यांत महत्त्वाची अन्‌ कसोटी पाहणारी भूमिका साकारतेय ती म्हणजे दिग्दर्शनाची! आगामी काळात मी अभिनेत्री म्हणून निवडक भूमिकाच स्वीकारणार असून दिग्दर्शनात नवनवीन प्रयोग करणार आहे.

अभिनय क्षेत्रात दोन दशकांपेक्षा अधिककाळ मी कार्यरत आहे. मी अभिनयाची सुरवात छोट्या पडद्यापासून केली. मराठीत मी चार मालिकांमध्ये काम केलं.  रमाबाई आणि माधवराव पेशवे यांच्या आयुष्यावर आधारित ‘स्वामी’ मालिकेतल्या रमाबाईंच्या भूमिकेनं माझी घराघरांत ओळख झाली. ‘अवंतिका’ मालिका तब्बल पाच वर्षे गाजली. ‘राजा शिवछत्रपती’ मालिकेत जिजाबाईंची भूमिका साकारली, तर ‘गुंतता हृदय हे’ या मालिकेत आधुनिक वातावरणातल्या स्त्रीची भूमिका साकारली. हिंदीमध्ये तब्बल २२ मालिकांमध्ये काम केलं. पहिली हिंदी मलिका ‘मीरा’मध्ये संत मीराबाई केली. ‘द्रौपदी’मध्ये द्रौपदीचीच भूमिका मला नाव मिळवून देणारी ठरली. ‘द ग्रेट मराठा’ मालिकेत अहल्याबाई होळकर यांची भूमिका साकारण्याची संधी मिळाली. जयवंत दळवी यांच्या कादंबरीवर आधारित ‘हसरते’ या मालिकेत आगळीवेगळी भूमिका साकारली. ‘काली’, ‘राजा की आयेगी बारात’, ‘स्पर्श’, ‘चट्टान’, ‘जिंदगी तेरी मेरी कहानी’ या मालिकांत केलेला अभिनय प्रेक्षकांना आवडला. मात्र, सर्वांत हिट भूमिका ठरली ती ‘सोनपरी’ची. या मालिकेतल्या परीच्या भूमिकेमुळे एकाच वेळी अनेक प्रकारच्या भूमिका साकारता आल्या.


अभिनेत्री मृणाल कुलकर्णी दिग्दर्शिकेच्या भूमिकेत.

मराठीत मी चारच मालिकांत काम केलं अन्‌ त्या चारही मालिका ‘सुपर-डुपर हिट’ झाल्या, हीच मला माझ्या कामाची पावती वाटते. हिंदीतल्या मालिकांसाठी मला एका संस्थेचा ‘राजीव गांधी पुरस्कार’ मिळाला. ‘सोनपरी’ मालिका तब्बल सात वर्षे चालली अन्‌ तिला जगभरातल्या प्रेक्षकांचा भरभरून प्रतिसाद मिळाला. आतापर्यंत केलेली महत्त्वाची भूमिका कोणती, असं जर मला कोणी विचारलं तर त्याच उत्तर देणं, ही माझ्यासाठी खूपच अवघड बाब आहे. कारण, सर्वच भूमिकांसाठी मी जीव ओतून काम केलं. विशेष म्हणजे सर्वच भूमिकांनी मला मान, सन्मान अन्‌ लौकिकही मिळवून दिला. त्यामुळं सर्वच भूमिका माझ्यासाठी तेवढ्याचं महत्त्वाच्या आहेत. यात एक गोष्ट महत्त्वाची, की मला सर्वच दिग्दर्शकांनी भूमिका निवडण्याचं स्वातंत्र्य दिलं. त्यामुळं अनेक भूमिका मी स्वतःहून नाकारल्यात. भूमिका स्वीकारणं किंवा नाकारण्याचा अधिकार मिळणं, ही खूपच महत्त्वाची बाब आहे. त्यामुळं कुठलीही भूमिका मी स्वीकारली नाही. त्याचा फायदा मला झाला अन्‌ आताही होत आहे. त्यामुळंच माझं ‘व्हॉल्यूम ऑफ वर्क’ ‘सॉलिड’ राहिलं. या पाठीमागं होते माझे श्रम अन्‌ कुटुंबीयांची साथ.

‘सोनपरी’नं अनेक देशांमध्ये ओळख मिळवून दिली.

‘स्वामी’ मालिकेनं मला या दुनियेतं आणलं. त्या वेळी मी अवघी १६ वर्षांची होते म्हणजे दहावीनंतर माझा अभिनयाचा प्रवास सुरू झाला. या भूमिकेमुळेचं माझा प्रवास सुकर झाला. या भूमिकेनं मला रसिकांचं प्रचंड प्रेम मिळालं व जबाबदारीची जाणीवही करून दिली. अभिनय क्षेत्र हे केवळ कौतुक करून घेण्याचं क्षेत्र नव्हे तर उत्तम भूमिका साकारून रसिकांचं प्रेम मिळालं पाहिजे, ही खूणगाठ मी बांधली. मराठी व इंग्रजी साहित्यात एम.ए. करतानाच माझी अभिनयाची कारकीर्द घडत गेली. यात ‘स्वामी’ ही मालिका माझ्या दृष्टीनं खूपच महत्त्वाची आहे. या मालिकेमुळंच चित्रपटासाठी या विषयात पुन्हा हात घालता आला. चित्रपटाचं लेखन, दिग्दर्शन अन्‌ अभिनयही. ‘रमा-माधव’ या चित्रपटाच्या माध्यमातून मला हे सगळं करता आलं. ज्या मालिकेच्या माध्यमातून मी कलाकार म्हणून नावारूपास आले अन्‌ माझ्या अभिनयाची सुरवात झाली, त्याचा विषयावर एक भव्य-दिव्य चित्रपट दिग्दर्शित करण्याचं भाग्य मला लाभलं, याचा खूपच आनंद झाला.

ज्यांनी शिवरायांना घडविलं, अशा आदरणीय अशा जिजामातेची भूमिका साकारणं, माझ्यासाठी खूपच आव्हानात्मकही होतं. स्वराज्याचं स्वप्न पूर्ण करणाऱ्या आईची भूमिका, अभिनयाच्या माध्यमातून मला करता आली. या मालिकेमुळं शिवरायांचा अभ्यास करता आला. प्रत्येक आईला वाटतं आपलं मुलं शिवबाप्रमाणं व्हावं; पण त्यासाठी आई काय करते, हे तपासणं गरजेचं आहे, याची जाणीवही मला याच भूमिकेमुळं झाली. आता फक्त छत्रपती शिवाजी महाराज की जय म्हणून प्रश्‍न सुटणार नाहीत. त्यासाठी प्रत्येक आईनं जिजाबाई व्हावं, ही शिकवण मला जिजाबाईंच्या भूमिकेमुळं मला मिळाली.

ज्या वेळी ‘सोनपरी’ ही मालिका आली, तेव्हा खूपच गंमत वाटली. कारण, त्यावेळी माझा मुलगा सात वर्षांचा होता. तो नेहमीच काही ना काही प्रयोग करत असायचा. बदलत्या काळानुसार वागायचा. त्यामुळं तो काल्पनिक जगतावर अजिबातही विश्‍वास ठेवत नसे. तोच जर एवढा हुशार असेल तर प्रेक्षक कसा विश्‍वास ठेवतील, असा प्रश्‍न मला पडला. त्यामुळं माझ्यातला आत्मविश्‍वास कमी झाला. मात्र, निर्मात्या नीना गुप्ता यांनी धीर दिला अन्‌ ही भूमिका मीच साकारण्याची विनंती केली. खरंतर परी, राक्षस, सांताक्‍लाजचं प्रत्येकालाचं आकर्षण असतं, हेच ओळखून ‘स्टार प्लस’ या वाहिनीनं ‘सोनपरी’चा घाट घातला होता. एका छोट्या मुलीच्या आईचं निधन होतं. तरीही ती आईला शोधत असते. त्या वेळी तिला कुणीतरी सांगत, ‘तुझी आई आकाशात परी झाली आहे.’ मग, ती परीचा शोध घेते अन्‌ परीचं तिची दोस्त बनते. तिच्यासाठी नानाविध रूपं घेते. सोनपरीची भूमिका साकारताना माझ्या अंगावर अनेकदा शहारेही येत होते. मी या भूमिकेसाठी अपार कष्ट घेतले. लहान मुलांबरोबर या मालिकेवेळी प्रचंड धमालही करता आली. तब्बल सात वर्षे ही मालिका सुरू होती. चांगला प्रतिसाद मिळाला. जगभरात माझे लाखो फॅन झाले अन्‌ आजही आहेत. ही मालिका सुरू असताना अनेक देशांतल्या मुलांनी सोनपरीला भेटण्याची इच्छा व्यक्त केली, मला याची खरंच गंमत वाटायची. सध्या ही मालिका यू-ट्यूबवर पाहता येऊ शकेल. सोनपरी पाहणारी एक अख्खी पिढी असून त्यात सर्व वयोगटांतील माणसांचा समावेश होता, याचा मला आनंदच वाटतो. आता मात्र मी वेगळ्या भूमिकेत आहे ती म्हणजे दिग्दर्शनाच्या. हा काळ माझ्यासाठी सर्वांत महत्त्वाचा अन्‌ कसोटी पाहणार आहे. 

जिजाऊंच्या भूमिकेत...

‘प्रेम म्हणजे प्रेम म्हणजे प्रेम असतं’ हा मी दिग्दर्शित केलेला पहिला मराठी चित्रपट. यामध्ये दिग्दर्शनासह मी अभिनेत्री म्हणूनही काम केलं. सध्या सुरू असलेल्या तणावपूर्ण वातावरणात हलका-फुलका अन्‌ सगळ्यांच्या जिव्हाळ्याचा विषय असल्यानं या चित्रपटालाही रसिकांचा भरभरून प्रतिसाद मिळाला. त्यानंतर दुसऱ्या चित्रपटाचं दिग्दर्शन केलं तो म्हणजे ‘रमा-माधव’. यामध्येही मी अभिनय केला. एक सामाजिक, तर एक ऐतिहासिक चित्रपट काढल्यानं मला मान-सन्मान मिळाला. त्यामुळं प्रेक्षक मला दिग्दर्शकाच्या भूमिकेत पाहायला उत्सुक आहेत, याची जाणीव झाली. म्हणूनच आपणंही दिग्दर्शन करावं, असं मला मनोमनी वाटतं आहे. आता मराठीत वेगवेगळे प्रयोग होत आहेत. त्यामुळं मराठी चित्रपट वेगळ्या उंचीवर जात असल्याचा आनंद आहे. अशा काळात अन्‌ या वयात मी दिग्दर्शक बनल्याचा सर्वाधिक आनंद मला होत आहे. आता इथंच स्थिरावण्याचा व प्रेक्षकांना वेगळे विषय देण्याचा प्रयत्न मी करणार आहे. याचबरोबर अभिनेत्री म्हणूनही निवडक भूमिका साकारणार आहे. 

(शब्दांकन ः अरुण सुर्वे )