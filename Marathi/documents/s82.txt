भारतीय संघाला चांगली सुरवात मिळणे आवश्‍यक

टी-२० विश्‍वकरंडक स्पर्धेच्या उपांत्य फेरीसाठी भारतातील तमाम मैदानातून जर निवड करण्याचे स्वातंत्र्य असते, तर विंडीजने निश्‍चित बंगळूर किंवा मुंबईची मागणी केली असती. या दोन्ही मैदानावरील खेळपट्टी ही टी-२० क्रिकेटला साजेशी अशीच आहे. येथे चेंडू बॅटवर सहजपणे येतो. विंडीज संघाला उपांत्य सामना मुंबईला खेळण्याची संधी मिळणार असे समजले असेल, तेव्हा त्यांचा आनंद निश्‍चितपणे गगनात मावला नसेल. याच खेळपट्टीवर त्यांनी पहिल्या सामन्यात इंग्लंडविरुद्ध दे दणादण फलंदाजी केली होती; पण जेव्हा चेंडू खेळपट्टीवर थांबून येतो, तेव्हा हाच विंडीज संघ गडबडून जातो. 

छोट्या मैदानावर फलंदाजीला साथ देणाऱ्या खेळपट्टीवर खेळणे आव्हानात्मक असते. पण, भारताकडे गोलंदाजीचे  अधिक पर्याय उपलब्ध असल्यामुळे त्यांना फायदा होऊ शकतो. युवराज खेळणार नसल्यामुळे भारतीय संघ व्यवस्थापन त्याच्या जागी दुसरा फिरकीच गोलंदाज खेळविण्याची शक्‍यता नाकारता येत नाही. अशा खेळपट्टीवर लय गमावून बसलेल्या भारताच्या रोहित शर्माला खेळायला नक्कीच आवडेल. शिखर धवनबाबतीत असेच म्हणावे लागेल. कोहलीच्या उपयुक्‍त खेळीशिवाय आपण सर्वोत्तम खेळ करू शकतो, हे दाखविण्याची वेळ भारतीय, तर गेलच्या अपयशानंतरही अन्य फलंदाज विंडीजला सामना जिंकून देऊ शकतात हे दाखविण्याची वेळ विंडीज संघावर आली आहे.