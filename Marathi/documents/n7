नवा चित्रपट : की ऍण्ड का

वेगळ्या कथेची वाचाळ मांडणी 

आर. बाल्की हा दिग्दर्शक आपल्या चित्रपटांतून वेगळे विषय मांडण्याचा प्रयत्न करतो हे ‘चीनी कम‘पासून ‘पा‘पर्यंतच्या चित्रपटांतून सिद्ध झालं आहे. त्यांचा ‘की ऍण्ड का‘ हा चित्रपटही पत्नीला करिअर करण्यास प्रोत्साहन देत घर सांभाळणाऱ्या पतीची गोष्ट सांगतो. कथेतील नावीन्य व तिला मिळालेला बाल्की टच या चित्रपटाच्या जमेच्या बाजू आहेत. मात्र, वाचाळ संवाद, लेखन व पटकथेतील त्रुटी, मुख्य कलाकारांची न जुळलेली केमिस्ट्री यांमुळं ही वेगळी कथा वाया गेली आहे.

‘की ऍण्ड का‘ची कथा आहे किया व कबीर ऊर्फ की आणि का (करिना कपूर व अर्जुन कपूर) या दिल्लीतील तरुणांची. मोठ्या बिल्डरचा एकुलता एक मुलगा असलेल्या कबीरला आपल्या वडिलांच्या (रजत कपूर) पैशांवर ऐष करणं शक्‍य असूनही तो तसं करत नाही. आपल्या आईप्रमाणं चांगली ‘हाउसवाइफ‘ बनून संसार करण्यात त्याला रस आहे. विमानात त्याची ओळख मार्केटिंग कंपनीमध्ये करिअर करणाऱ्या कियाशी होते. तिथंच तिला कबीरचे ‘जगावेगळे‘ विचार समजतात व त्याची मानसिकता जाणून घेण्यासाठी ती त्याला पुनःपुन्हा भेटत राहते. कबीरचे विचार तिला पटतात व त्यानं लग्नाची मागणी घालताच ती होकार देते आणि एक वेगळाच संसार सुरू होतो. कबीर कियाच्या घरी राहायला येतो आणि तिच्या आईचीही (स्वरूप संपत) काळजी घेऊ लागतो. सकाळच्या चहा-नाश्‍त्यापासून सगळ्या जबाबदाऱ्या तो पेलतो व घरातील सर्व खर्चांची जबाबदारी किया सांभाळते. अनेक प्रसंगांत त्यांची कसोटी लागते, मात्र संसार टिकून राहतो. कबीरच्या या निर्णयाची माहिती प्रथम कियाच्या ऑफिसमधील सहकाऱ्यांनी व हळूहळू समाजातील सर्वांना होते. किया तिच्या करियरच्या टॉपला असतानाच कबीरलाही मोठी प्रसिद्धी मिळू लागते. चॅनेल, मासिकांमध्ये तो झळकू लागतो. घरी बसणारा, एक पैसाही न कमावणारा नवरा आपल्यापेक्षा अधिक प्रसिद्ध झाल्यानं किया अस्वस्थ होते. (‘अभिमान‘ची आठवण होते.) एका घटनेमुळं तिचा कबीरवरचा विश्‍वास उडतो आणि एक वेगळा संसार मोडण्याच्या मार्गावर येतो. कबीर आणि कियाच्या संसाराचं काय होतं, हा संसार वाचवणारा दुवा कोण ठरतो आदी प्रश्‍नांची उत्तरं चित्रपटाच्या वेगळ्या पण संथ शेवटी मिळतात. 

घरजावई बनलेल्या नवऱ्यांची गोष्ट हिंदी व मराठी चित्रपटांमध्ये अनेकदा आली असली, तरी ती एवढ्या ‘गांभीर्यानं‘ प्रथमच घेतली गेली आहे. कथेच्या या वैशिष्ट्यामुळं चित्रपट सुरवातीला खूप वेगळा आणि मनोरंजकही झाला आहे. मात्र, हा मुद्दा खूपच ताणला गेला असून, तो पटवून देण्यासाठी त्याच त्या प्रसंगांचा आणि संवादांचा मारा करण्यात आला आहे. एखाद्या गृहिणीप्रमाणं कबीरची होणारी तगमग, पैसा वाचण्यासाठीची कसरत, त्याच्या किटी पार्टी हे प्रसंग लांबले आहेत. मूल आणि करिअर अशा काही पारंपरिक गोष्टी पुन्हा उगाळण्यात दिग्दर्शकानं वेळ घालवला आहे. त्यात कथेत फारसे ट्विस्ट नसल्यानं मध्यंतरापर्यंतच प्रेक्षकांची चुळबूळ सुरू होते. अमिताभ आणि जया बच्चन यांच्या घरात प्रवेश करत कथेला ट्विस्ट देण्याचा प्रयत्न चित्रपटाच्या शेवटी दिसतो, मात्र तोही अर्धवटच वाटतो. कथेचा शेवटही अचानकच होतो. बहुतांश चित्रण चार भिंतींच्या आत असल्यानं चित्रपट एखाद्या मालिकेचा फिल देतो. चित्रपटातील गाणीही लक्षात राहात नाहीत. 

अर्जुन कपूरनं वेगळ्या विचारांचा तरुण छान उभा केला आहे. विनोदी व भावुक प्रसंगांमधील त्याचा अभिनय जमून आला आहे. करिना कपूरनंही किया छान उभी केली आहे. अभिनयातील उत्स्फूर्तता जपण्यात तिला यश आलं आहे. मात्र, दुर्दैवानं या दोघांची केमिस्ट्री फारशी जुळलेली नाही व त्यामुळं अनेक प्रसंग नीरस झाले आहेत. स्वरूप संपत या अभिनेत्रीचं दर्शन सुखद ठरतं. 

एकंदरीतच, आर. बाल्कींच्या चाहत्यांनाही निराश करणारा व वेगळ्या कथानकाला न्याय देण्यात कमी पडणारा हा चित्रपट अपेक्षाभंगच अधिक करतो.