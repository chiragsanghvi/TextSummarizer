
केंद्र सरकारचे आरटीआयवर स्पष्टीकरण
त्रेचाळीस वर्षांपूर्वीच्या कायद्यात स्वातंत्र्यापूर्वी देशातून दुसरीकडे नेलेल्या मौल्यवान वस्तू परत आणण्याची कुठली तरतूद नसल्याने कोहिनूर हिरा आता भारताला कदाचित कधीच परत मिळणार नाही, असे केंद्र सरकारने माहिती अधिकारात दिलेल्या उत्तरामध्ये स्पष्ट केले आहे. मौल्यवान वस्तू व कला ठेवा कायदा १९७२ अन्वये भारतीय पुरातत्त्व खात्याने आपल्या देशातून बेकायदेशीर रीत्या परदेशात गेलेल्या वस्तू परत आणण्याचा मुद्दा वेळोवेळी मांडला आहे. सांस्कृतिक मंत्रालयाने दिलेल्या माहितीनुसार कोहिनूर हिरा हा स्वातंत्र्यापूर्वी भारतातून गेला आहे, त्यामुळे भारतीय पुरातत्त्व विभाग तो परत आणण्यासाठी काही करू शकत नाही. परराष्ट्र मंत्रालयाकडे कोहिनूर हिऱ्याबाबत स्थिती काय आहे, अशी विचारणा करणारा माहिती अधिकारातील अर्ज आला होता, त्यात ब्रिटनला लिहिलेली पत्रे व त्यांची उत्तरे यांच्या प्रतीही मागितल्या होत्या. सांस्कृतिक मंत्रालय कलावस्तू परत आणू शकते त्यामुळे तो अर्ज त्यांच्याकडे पाठवण्यात आला होता. ब्रिटनच्या ताब्यातील भारतात परत आणण्याच्या वस्तूंची कुठलीही यादी पुरातत्त्व खात्याकडे नाही, असे उत्तरात म्हटले आहे. सर्वोच्च न्यायालयाने कोहिनूर हिरा भारतात परत आणण्याबाबत सरकारकडे स्पष्टीकरण मागणारी लोकहिताची याचिका दाखल करून घेतली असताना कोहिनूर हिरा परत आणणे शक्य नाही, असे सरकारने सांगितले आहे.
सरन्यायाधीश टी.एस.ठाकूर यांच्या पीठाने असे म्हटले होते, की कोहिनूर हिऱ्यावर किती देशांनी दावा केला आहे? पाकिस्तान, बांगलादेश, भारत व दक्षिण आफ्रिका आपल्याकडेही कुणीतरी कोहिनूर हिरा परत आणण्याची मागणी करीत आहे. सरकारी वकील रणजित कुमार यांनी कोहिनूर हिरा परत आणण्यासाठी किती वेळ लागेल याची माहिती घेतली जाईल, असे उत्तर दिले होते. लोकहिताच्या याचिकेत ब्रिटन, पाकिस्तान, बांगलादेश यांचे उच्चायुक्त, सांस्कृतिक व परराष्ट्र मंत्रालय यांना प्रतिवादी करण्यात आले आहे.
याचिकेत टिपू सुलतानाची तलवार व झाशीची राणी, बहादूर शाह जफर, नवाब मीर अहमद अली बंदा व इतर राज्यकर्त्यांच्या मौल्यवान वस्तू परत आणण्याची मागणी केली होती 
