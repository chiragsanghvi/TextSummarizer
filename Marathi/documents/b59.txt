
सार्थ संकल्प (अग्रलेख)

राजकारण ही शक्‍यतेच्या चौकटीतील कला असते‘, हे वचन प्रसिद्ध आहे आणि ‘राजकीय अर्थशास्त्रा‘च्या बाबतीत तर ते जास्तच खरे आहे. केंद्रीय अर्थमंत्री अरुण जेटली यांनी 2016-17 या आर्थिक वर्षासाठी मांडलेला अर्थसंकल्प हे त्याचे उत्तम उदाहरण म्हणता येईल. त्यामुळेच या अर्थसंकल्पाविषयी त्याचे सार मांडणारे कोणतेही विधान करण्यापूर्वी ज्या पार्श्‍वभूमीवर, ज्या राजकीय-आर्थिक परिस्थितीत आणि ज्या आव्हानांना समोर ठेवून तो सादर झाला, त्याची नोंद घ्यायला हवी. आर्थिक सुधारणांची दिशा जेटलींनी स्वीकारली असली तरी त्यांचा वेग अपेक्षेपेक्षा कमी आहे, यात शंका नाही. या सुधारणांच्या मार्गात अनेक राजकीय स्पीडब्रेकर आहेत; जागतिक परिस्थितीच्या मर्यादा आहेत आणि अस्मानी संकटेही आहेत. त्यामुळेच एकदम चौकार आणि षटकार मारण्याच्या फंदात न पडता, पाय रोवून उभे राहण्याला अर्थमंत्र्यांनी महत्त्व दिलेले दिसते.

शेती हा देशाच्या अर्थव्यवस्थेचा कणा आहे आणि त्या पायाकडे नीट लक्ष दिल्याशिवाय कळस उभा राहणार नाही, याची जाणीव या अर्थसंकल्पात दिसते. ‘इंडिया‘इतकेच ‘भारता‘कडेही आमचे लक्ष आहे, हे दाखवून देण्याचा हा प्रयत्न आहे. त्याचा अर्थ केवळ ‘राजकीय अपरिहार्यता‘असा न लावता ‘पायाशुद्ध अग्रक्रम‘ म्हणूनही त्याचा विचार झाला पाहिजे.आपल्या शेतीचे जे एक मोठे दुखणे आहे, ते सिंचनाच्या अपुऱ्या सोईंचे. जेटलींनी 28.5 लाख हेक्‍टर जमीन सिंचनक्षेत्रात आणण्याचे महत्त्वाकांक्षी उद्दिष्ट ठेवले आहे, ते अत्यंत महत्त्वाचे आहे. केवळ आधारभूत किंमती देऊन नष्टचर्य संपणार नाही, तर उत्पादकताही वाढायला हवी. त्यादृष्टीने हे पाऊल महत्त्वाचे आहे. पीक विमा योजनेसाठी साडेपाच हजार कोटींची तरतूद, दारिद्य्ररेषेखालील व्यक्तींच्या घरातील गृहिणीला धुराच्या चुलीतून मुक्त करून त्यांच्यापर्यंत स्वयंपाकाचा गॅस पोचविण्याचा निर्धार अशा घोषणा करून सरकारने खेड्याकडे मोहरा वळविला असल्याचे स्पष्ट झाले.

देशांतर्गत स्तरावर मागणी तयार न होण्याचे एक कारण दुबळी क्रयशक्ती हे आहेच. ते चित्र बदलले तर मागणीचे अडलेले पाट मोकळे होतील, असा हा लांब पल्ल्याचा विचार अर्थसंकल्पात दिसतो. हे योग्य असले तरी सध्या शेतीसमोरचे जे प्रश्‍न आहेत, ते जीवनमरणाचे आहेत. कर्जाच्या ओझ्याखाली दबलेल्या, अस्मानी संकटाने पिचलेल्या शेतकऱ्याला पुढच्या काही वर्षांनी येऊ शकणाऱ्या ‘सुगी‘चा निर्वाळा कितपत दिलासा देऊ शकेल? भविष्यकालिन चित्र रंगवून आज पोटाची खळगी भरता येत नाही. याचा अधिक संवेदनशीलतेने विचार व्हायला हवा होता. कर्जबुडव्यांमुळे नाकातोंडात पाणी गेलेल्या सार्वजनिक बॅंकांसाठी केवळ 25 हजार कोटी रुपयांचा टेकू देणे, हे असमाधानकारक आहे. टप्प्याटप्प्याने सरकार आणखी रक्कम देऊ शकेल, हे खरे; परंतु बॅंकांना पेचातून बाहेर काढण्याचा रोडमॅप काय असेल, हे निर्दिष्ट केलेले नाही. संरक्षण तरतुदींचा तर भाषणात उल्लेखही नव्हता. संरक्षणासाठी पुरेशी वाढ करणे शक्‍य झाले नसले तर त्याची कारणे व उपाय यांची चर्चा करणे आवश्‍यक आहे. भविष्यनिर्वाह निधीच्या काही रकमेवर कर लावणे हेही अन्यायकारक आहे. एकीकडे करांच्या ‘रॅशनलायझेशन‘ची भाषा करणाऱ्या सरकारला सर्व कर प्रामाणिकपणे भरणाऱ्या पगारदारांच्या ‘पीएफ‘मधूनही रक्कम काढून घेणे हे तर्कसंगत नाही, हे कळायला हवे होते. 

अंशदानांना कात्री, सरकारी कंपन्यांची निर्गुंतवणूक, वित्तीय तुटीचे प्रमाण, आमूलाग्र करसुधारणा, बॅंकिंग क्षेत्राची पुनर्रचना आदी सुधारणांच्या बाबतीत उड्डाणाचे धाडस दिसत नसले, तरी दिशा तीच असल्याचा निर्वाळा या अर्थसंकल्पातून मिळतो. अंशदाने रद्द करण्याचे पाऊल न उचलता ती थेट लाभार्थींपर्यंत पोचावीत यासाठीचा प्रयत्न, वित्तीय तूट ‘जीडीपी‘च्या तीन टक्‍क्‍यांपर्यंत नाही; परंतु साडेतीन टक्‍क्‍यांपर्यंत आटोक्‍यात ठेवण्याचा निर्धार, बॅंकांच्या भांडवल पुनर्उभारणीसाठी 25 हजार कोटी रुपयांची तरतूद, हे सगळे पाहता ‘धीरे से चलना‘ हा मंत्र जेटली यांनी शिरोधार्य मानला असल्याचे निदर्शनास येते. विविध आकर्षक योजना तयार करण्यात आणि त्यांचे ‘ब्रॅंडिंग‘ करण्यात मोदी सरकार पटाईत आहे; परंतु त्या घोषणांना ज्या रचनात्मक परिवर्तनाची जोड हवी आहे, त्या बाबतीत सरकारला बराच बचावाचा आणि सावध पवित्रा घ्यावा लागतो आहे, हेही अर्थमंत्र्यांचे भाषण ऐकताना जाणवल्याशिवाय राहत नाही. प्राप्तिकराची स्लॅब न वाढविता दुसऱ्या बाजूला सेवाकर वाढविणे यामुळे मध्यमवर्गीयांमधून निराशेचा सूर उमटणे अपेक्षित असले, तरी पुढील काळात येणार असलेल्या ‘वस्तू-सेवा करा‘ची (जीएसटी) ही तयारी असू शकते. ती करक्षेत्रातील एक मोठी सुधारणा राजकीय विरोधामुळे प्रलंबित असली, तरी कधी ना कधी ती येणारच. तिचा पाठपुरावा कसा केला जातो, हे महत्त्वाचे ठरणार आहे. 

उद्योजकतेला सर्व पातळ्यांवर प्रोत्साहन देण्याच्या धोरणांचे प्रतिबिंब अर्थसंकल्पात पडले आहे आणि ‘मायबाप सरकार‘च्या संकल्पनेकडून आत्मनिर्भरतेकडे अपेक्षित असलेला हा प्रवास वेगाने झाला पाहिजे, असेच कुणीही म्हणेल; परंतु त्यासाठी केवळ योजनांचा डोस पुरेसा नाही, तर मूलभूत आर्थिक सुधारणांचे इंधन मिळणे अनिवार्य आहे. ते कसे पुरविले जाते, यावर बऱ्याच गोष्टी अवलंबून आहेत. तूर्त दिशा योग्य आहे, यावरच समाधान मानण्याशिवाय गत्यंतर नाही