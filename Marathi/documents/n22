रंग उधळा माणुसकीचे...

धूलिवंदन म्हणजे जीवनात रंग भरण्याचा उत्सव. या दिवशी अनेक जण रंग उधळतात; अन्‌ रंगीबेरंगी पाण्यात चिंब होतात. पण, राज्यात दुष्काळी परिस्थिती निर्माण झाल्याने सर्वांनीच पाण्याचे गांभीर्य ओळखून कोरडे रंग उधळावेत. तसेच पाण्याचा थेंबन्‌ थेंब वाचवावा, असे आवाहन कलाकारांनी केले आहे. 
अभिनेता श्रेयस तळपदे- राज्यात सर्वत्र दुष्काळी परिस्थिती निर्माण झाली आहे. त्यामुळे आपल्याला होळी अन्‌ धूलिवंदन हे सण आता वेगळ्या पद्धतीने साजरे करावे लागणार आहेत. पाण्याचा थेंबन्‌ थेंब महत्त्वाचा असून, जेवढे पाणी वाचवू तेवढा त्याचा फायदाच होणार आहे. 
प्रत्येक भागातून वाचलेल्या पाण्यातून दुष्काळी गावांमध्ये एक-दोन टॅंकर गेले तरी तेथील लोकांना खूप समाधान मिळेल. मी लहानपणी रंग खेळत होतो; पण, जेव्हापासून पाण्याचं महत्त्व समजलं, तेव्हापासून धूलिवंदन बंद केलं. सध्याची परिस्थिती पाहता लोकांनीच आता जागरूक होण्याची गरज आहे. 


अभिनेता भरत जाधव- खरंतर दोन-तीन वर्षांपासून राज्यात दुष्काळी परिस्थिती निर्माण झाली आहे. त्यामुळे धूलिवंदन साजरे करताना कोरडे रंग वापरावेत. याचबरोबर दुष्काळी भागातील नागरिकांच्या जीवनात कशा पद्धतीने रंग भरता येईल, याचा विचार करून त्यांना मदत करावी. नाना पाटेकर व मकरंद अनासपुरे यांनी जे काम हाती घेतलं आहे, ते निश्‍चितच आनंददायी आहे. त्यांच्याप्रमाणेच आपणही शेतकरी व दुष्काळी भागातील लोकांना हातभार लावावा. 

अभिनेत्री सई ताम्हनकर : पाण्याची टंचाई पाहता, धूलिवंदन साजरेच करू नये, असं माझं मत आहे. त्याऐवजी एकमेकांना शुभेच्छा द्याव्यात. काहीतरी कार्यक्रम आयोजित करावा. त्यामुळे नात्यांमध्ये ऋणानुबंध निर्माण होऊन जीवनात रंग भरले जातील. 

अभिनेत्री प्रार्थना बेहरे : पाण्याची नासाडी होणार नाही, याची काळजी स्वतःपासूनच घेण्याची गरज आहे. ज्यांना मुबलक प्रमाणात पाणी उपलब्ध होते, त्यांना त्याची किंमत कळत नाही. पण, जेव्हा दुष्काळी भागात जाऊन प्रत्यक्ष चित्र पाहिलं की पाण्याचं महत्त्व त्यांच्या लक्षात येईल. त्यामुळे धूलिवंदनाच्या दिवशी पाण्याची उधळपट्टी अजिबात करू नये. 

अभिनेत्री नेहा पेंडसे : पाण्याची उधळपट्टी होईल, अशी कोणतीच गोष्ट करू नये, या मताची मी आहे. धूलिवंदन हा सण कोरडे रंग वापरूनही साजरा करता येऊ शकतो. एकमेकांना भेटून वा शुभेच्छा देऊनही होळी व धूलिवंदन सण चांगल्या प्रकारे साजरे होऊ शकतात. अनेक मराठी कलावंतांनीही यंदा धूलिवंदन साजरे न करण्याचे ठरविले आहे. 


अभिनेत्री रूचिता जाधव ः राज्यात दुष्काळी परिस्थिती असल्यामुळे आम्ही कोरडे रंग उधळूनच धूलिवंदन साजरे करणार आहोत. विशेष म्हणजे नैसर्गिक रंगांचा वापर करण्यावर आमचा भर आहे. पाण्याचा गैरवापर होणार नाही, याची काळजी घेणार असून, याबाबत जनजागृतीही करणार आहे. 