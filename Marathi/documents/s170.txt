खेळपट्टीवर नव्हे विजयावरच ‘फोकस - ताहिर

नागपूर - फिरकीपटूंसाठी अनुकूल ठरलेल्या विदर्भ क्रिकेट संघटनेच्या जामठा स्टेडियमच्या खेळपट्‌टीची सर्वत्र चर्चा असली तरी दक्षिण आफ्रिकेला मात्र त्याबद्दल काहीच देणेघेणे नाही. खेळपट्‌टीची विनाकारण चिंता न करता आमचा ‘फोकस’ केवळ वेस्ट इंडिजविरुद्ध विजय मिळविण्यावरच राहणार असल्याचे दक्षिण आफ्रिकेचा फिरकीपटू इम्रान ताहिरने सांगितले. पाठदुखीमळे सामन्याबाहेर झालेल्या जेपी ड्युमिनीच्या अनुपस्थितीत संघातील इतर युवा  खेळाडूंना आपले ‘टॅलेंट’ दाखविण्याची सुवर्णसंधी असल्याचे त्याने स्पष्ट केले. 

टी-२० विश्‍वकरंडक स्पर्धेतील इंग्लंडविरुद्धच्या पहिल्याच सामन्यात २२९ धावांचा डोंगर उभारूनही दक्षिण आफ्रिकेला पराभवाचा धक्‍का सहन करावा लागला होता. त्यानंतर आफगणिस्तानविरुद्धही विजयासाठी संघर्ष करावा लागला. हे दोन्ही सामने आमच्यासाठी  खूप ‘टफ’ होते. चांगली कामगिरी व मेहनत करूनही आम्हाला केवळ एकच सामना जिंकता आला. त्याचे निश्‍चितच दु:ख आहे. त्यामुळे यावेळी आम्ही अधिक सावध राहणार आहे. ख्रिस गेल व आंद्रे फ्लेचरसारख्या आक्रमक फलंदाजांना अंकुश घालण्याची मोठी जबाबदारी गोलंदाजांना पार पाडावी लागेल. कमीतकमी चुका व दर्जेदार खेळ केल्यास नक्‍कीच विजय मिळविता येईल, असे ताहीरने सांगितले. 

नागपूरच्या खेळपट्‌टीवरून सध्या सुरू असलेल्या चर्चेबद्दल इम्रान म्हणाला, खेळपट्‌टी फिरकीपटूंना साथ देणारी असेल, अशी आहे. फिरकीपटू या नात्याने अशा खेळपट्‌टीवर गोलंदाजी करणे मला नक्‍कीच आवडेल. काही महिन्यांपूर्वी कसोटी सामन्याचे वेळीसुद्धा आम्ही येथे खेळलेलो आहे. मात्र, कसोटी आणि टी-२० सामन्यांमध्ये जमीन-अस्मानचा फरक आहे.  त्यामुळे खेळपट्‌टीबद्दल अवास्तव चर्चा करणे माझ्या मते योग्य ठरणार नाही. सामना जिंकण्यासाठी तिन्ही विभागात उत्तम कामगिरी करणे, हाच त्यावर एकमेव उपाय आहे. 

पाठदुखीमुळे सामन्याबाहेर पडलेल्या अष्टपैलू जेपी ड्युमिनीमुळे संघावर अतिरिक्‍त दडपण नसल्याचे इम्रानने स्पष्ट केले. ड्युमिनी फॉर्ममध्ये आहे, शिवाय संघातील एक महत्त्वपूर्ण सदस्यदेखील आहे. त्यामुळे जेपीची अनुपस्थिती आम्हाला जाणवेल, यात दुमत नाही. पण, त्याचवेळी संघातील इतर खेळाडूंसाठी ती सुवर्णसंधीदेखील राहणार आहे. ड्युमिनीची जागा घेण्यासाठी संघात अनेक चांगले खेळाडू आहेत. 

२७ वर्षीय ताहिरने स्वत:च्या कामगिरीवरही समाधान व्यक्‍त केले. विश्‍वकरंडकात देशाचे प्रतिनिधित्व करणे, ही माझ्यासाठी गौरवाची बाब आहे. स्पर्धा मोठी असली तरी, विशेष तयारी करावी लागली नाही. गेल्या कित्येक वर्षांपासून मी संघाचा नियमित सदस्य असून, उपखंडातही बरेच क्रिकेट खेळलो आहे. त्यामुळे स्पर्धेबद्दल मनात उत्सुकता आहेच. संघाच्या विजयात अधिकाधिक योगदान कसे देता येईल, यावरच माझा मुख्यत्वे भर असतो.

उद्याचे सामने
गट २ - पाकिस्तान वि. ऑस्ट्रेलिया
स्थळ - पी. एच. ए. मोहाली
वेळ - दुपारी ३.०० वाजता

गट १ - द. आफ्रिका वि. विंडिज
स्थळ - व्‍हीसीए, जामठा, नागपूर 
वेळ - सायं. ७.३० वाजता