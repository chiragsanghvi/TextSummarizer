कर्जावरील व्याजदर कपात तीन महिन्यांनंतर होणार
आरबीआयच्या रेपोदराबाबत जाणकारांचा अंदाज
मुंबई - रिझर्व्ह बॅंकेने (आरबीआय) आज रेपोदर पाव टक्‍क्‍याने कमी केला असला, तरी बॅंका लगेचच व्याजदर कपात करण्याची शक्‍यता कमी आहे. परिणामी कर्जदारांवरील मासिक हप्त्याचा भार कमी होण्यास किमान तीन महिन्यांपर्यंत वाट पाहावी लागेल, असा जाणकारांचा अंदाज आहे.
रिझर्व्ह बॅंकेने वर्षभरात व्याजदरात 1.25 टक्के कपात केली. बॅंकांनी मात्र सरासरी 0.60 टक्‍क्‍यापर्यंत व्याजदर कमी केले. ठेवींवरील व्याजदर जास्त असल्याने बॅंकांना पुरेसा "मार्जिन‘ राखण्याच्या दृष्टीने व्याजदर कपात टाळावी लागली होती. त्यामुळे "आरबीआय‘च्या आजच्या व्याजदर कपातीला बॅंकांचा तत्काळ प्रतिसाद मिळण्याची शक्‍यता कमी आहे. बॅंका महिनाभरात 0.10 ते 0.20 टक्के व्याजदर कमी करतील. कर्ज घेऊ इच्छिणारे आणखी काही काळ थांबल्यास फायदा होईल, असे एडलवाइज सिक्‍युरिटीजचे मुख्य वितरण अधिकारी साहिल कपूर यांनी सांगितले. बाजारात रोखता वाढवण्यासाठी पतधोरणात विशेष उपाययोजना करण्यात आल्या आहेत; मात्र त्याची अंमलबजावणी 16 एप्रिलनंतर होणार असल्याने त्यानंतरच बॅंका व्याजदर कपातीचा निर्णय घेतील, असे त्यांनी स्पष्ट केले.
व्याजदर निश्‍चितीबाबत नव्या फॉर्म्युल्याची अंमलबजावणी झाली आहे. तसेच अल्पबचतीच्या व्याजदरांमध्ये करण्यात आलेली कपात यामुळे बॅंकांना व्याजदर कमी करण्यासाठी पुरेसा वाव आहे; मात्र हा निर्णय तत्काळ होणार नाही. बॅंका टप्प्या-टप्प्याने व्याजदर कमी करतील. त्यामुळे कर्जाचा व्याजदर कमी होण्यास किमान तीन महिने थांबावे लागेल, असे अँजल ब्रोकिंगचे संशोधक सिद्धार्थ पुरोहित यांनी सांगितले