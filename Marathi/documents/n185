'कामिनी'साठी बंगाली शिकले...! (दीपाली सय्यद)

मराठी मालिकेतल्या एका छोट्या भूमिकेसाठी टेस्ट द्यायला गेले आणि त्यातल्या नायिकेची भूमिका मिळण्याचा सुखद योग माझ्या बाबतीत घडला. ‘अफलातून’ या हिंदी मालिकेतल्या कामिनीच्या भूमिकेसाठी मी बंगाली शिकले. वेगवेगळ्या मालिकांमध्ये काम करत असताना एकाच दिवशी हिंदी, मराठी आणि बंगाली बोलण्याची कसरत मला करावी लागली. भोजपुरी भाषेतही मी पाच चित्रपट केले; पण मराठीच्या प्रेमापोटी तिकडं काम करणं थांबवलं.   

मी ज्या वेळी अभिनय क्षेत्रात प्रवेश केला तो ‘बंदिनी’, ‘जगावेगळे’, ‘समांतर’ या मालिकांतून. त्याचदरम्यान ‘अफलातून’ या हिंदी मालिकेतही मी काम करत होते. या मालिकेतली माझी भूमिका प्रचंड लोकप्रिय झाली. मात्र मी नवीन असल्यानं चित्रपटांमध्ये काम करावं की नको अशी माझी द्विधा मनःस्थिती होती. कारण छोट्या पडद्याचा अनुभव असला तरी मोठ्या पडद्यासाठी मी काम केलं नव्हतं. त्यातले बारकावेही माहीत नव्हते. तरीही पहिल्या चित्रपटात चांगली भूमिका मिळाली, तो चित्रपट म्हणजे ‘शेवटचा पुरावा’. खरंतर हा चित्रपट व्यावसायिकदृष्टया फारसा चालला नाही. पण, मला त्यात काम केल्याचं समाधान होतं. 


‘दूर्वा’ मालिकेतली ‘भिंगरी’ साकारताना संवादांवर लक्ष द्यावं लागलं. 

या चित्रपटानंतरच खऱ्या अर्थाने माझी मोठ्या पडद्यावर ‘एंट्री’ झाली ती ‘पैलतीर’ चित्रपटातून. विशेष म्हणजे या चित्रपटाचं सर्व चित्रीकरण कॅनडामध्ये झालं. यात मी नायिका अन्‌ खलनायिकेचीही भूमिका साकारली. माझी ही भूमिका वेगळीच होती. त्यात मी कॅनडातच वाढलेली दाखविली आहे. कॅनडातील वातावरण मला खूपच भावतं अन्‌ मी त्या वातावरणाशी समरस झालेली असते. तिकडचीच जीवनशैली जगण्याची सवय मला लागते. दरम्यानच्या कालावधीत माझं लग्न होतं. पण सासू-सासऱ्यांकडे राहायला जाण्याऐवजी त्यांनाच मी कॅनडात बोलावून घेते. मात्र, ते कॅनडात आल्यानंतर त्यांना कॅनडातलं वातावरण रुचत नाही. कारण, त्यांना मोकळ्या हवेत राहण्याची सवय असते. त्यांनी कामालाही हातभार लावावा, अशी माझी अपेक्षा असते. त्यावरून माझं व पतीचं भांडण होतं. त्याच दरम्यान माझ्या सासूचं निधन होतं. याचा त्रास माझ्या पतीला होतो. खरंतर ही भूमिका साकारताना मला अनेक गोष्टी शिकाव्या लागल्या. कॅनडातल्या अनेक बाबींचा विचार करून मला ही भूमिका करावी लागली. ही भूमिका साकारताना अतिशय मजा आली. विशेष म्हणजे या भूमिकेसाठी मला लक्षवेधी अभिनेत्रीचा (२००४-०५ साठी) पुरस्कार मिळाला. 

‘पैलतीर’ चित्रपटानंतर ‘जाऊ तिथं खाऊ’ या चित्रपटातही मी दमदार भूमिका साकारली. या चित्रपटानं चक्क रौप्य महोत्सव साजरा केला. त्यानंतर ‘मुंबईचा डबेवाला’ हा चित्रपटही दणकेबाज चालला. या चित्रपटात भरत जाधव व मी एकत्र होतो. त्यानंतर ‘जत्रा’ चित्रपटामध्ये ‘ये गो ये ये मैना...’ या वेगळ्या प्रकारच्या गाण्यावर नृत्य केलं. विशेष म्हणजे हे गाणं इतकं हीट झालं, की विविध कार्यक्रमांसह स्टेज शो, मिरवणुकांमध्ये ते आजही म्हटंल जातं. या गाण्यातल्या भूमिकेनं माझी वेगळी ओळख निर्माण करून दिली. ‘मास्तर ऐके मास्तर’ या चित्रपटामध्ये अशोक सराफ यांच्यासमवेत भूमिका साकारण्याची संधी मिळाली. यानंतर मी जवळपास ३५ चित्रपटांमध्ये विविधांगी भूमिका साकारल्या.

‘एअरटेल धूमधमाका’ या कार्यक्रमामुळं माझं नृत्यातलं प्रभुत्व लोकांना जाणवलं.

‘दुर्गा म्हणतात मला’ या चित्रपटातली भूमिका मला स्वतःला खूप आवडली. यामध्ये मी तांडव नृत्य केलं. त्यासाठी खूप कष्ट घ्यावे लागले. ‘माझ्या नवऱ्याची बायको’ यातली भूमिकाही मला आवडली. मी यात विनोदी भूमिका केली होती. या भूमिकेसाठी मला राज्य सरकारकडून ‘उत्कृष्ट अभिनेत्री’चं पारितोषिक मिळालं. मराठी चित्रपटात काम करत असतानाच भोजपुरी चित्रपटांमध्येही मला संधी मिळाली. भोजपुरीमधल्या पाच चित्रपटांमध्ये मुख्य भूमिका साकारली. त्यातल्या एका चित्रपटासाठी मला उत्कृष्ट अभिनेत्रीचा पुरस्कार मिळाला. मात्र, भोजपुरी चित्रपटांमध्ये काम करताना मन रमत नव्हतं. कारण, माझं खरं प्रेम मराठीवरच होतं. त्यामुळं मी भोजपुरी चित्रपटांमध्ये काम न करण्याचा निर्णय घेतला अन्‌ आजपर्यंत तो पाळला.

राजकारणावर आधारित असलेल्या ‘दूर्वा’ या मालिकेतली माझी भूमिका प्रेक्षकांना खूपच आवडली. यात मी भिंगरीचं पात्र साकारलं अन्‌ ते मलाही भावलं. दादा बोरकर यांचा या भूमिकेसाठी मला फोन आला होता. त्यांनी एक भूमिका करणार का, असं विचारलं. मी त्यांना होकार दिला अन्‌ माझी टेस्ट झाली. त्यानंतर निवड झाली ती भिंगरीसाठी. विशेष म्हणजे मला भिंगरीची भूमिका खूप आवडली. कारण, ती गावाची शान होती. ती जे म्हणेल तीच पूर्व दिशा असे. ती गावामध्ये बिनधास्त फिरायची. शेवटी ती फिरता-फिरता दूर्वांच्या घरापर्यंत अर्थात शरद पोंक्षे यांच्या घरापर्यंत कशी पोचते, याचा प्रवास दाखविला आहे. भिंगरीची भूमिका तीन महिने केली, त्यासाठी माझी कसोटी लागली होती. कारण भिंगरीची एंट्री, तिची शॉर्ट साडी, आगळा-वेगळा लुक अन्‌ ती ज्या पद्धतीनं संवाद बोलते ते शिकण्याचं आव्हान माझ्यासमोर होते. मात्र, मी निर्धार करून ते काम केल्यामुळेच भिंगरीच्या भूमिकेला न्याय देऊ शकले. भिंगरी लोकप्रिय झाली. विशेष म्हणजे त्यानंतर मी जिथं जाईन तिथं प्रेक्षक मला भिंगरीचे संवाद म्हणायला सांगत असत. तो म्हणजे... ‘काल नाय, आज नाय... भिंगरीसमोर माज नाय’!

दरम्यानच्या कालावधीत मी नृत्यावरही लक्ष केंद्रित केलं. प्रत्येक इव्हेंटमध्ये मी नृत्य करत असे. सध्या ‘ढोलकीच्या तालावर’ या शोमध्ये मला ज्या गाण्यांवर नृत्य करायला आवडतं, त्याच गाण्यांवर नृत्य करते. यापूर्वी ‘संगीत खुर्ची’ या रिॲलिटी शो मध्येही मी सहभाग घेतला होता. त्यात मी व माझे पती सहभागी झालो होतो. निर्माते-दिग्दर्शक महेश टिळेकर यांच्या ‘एअरटेल धुमधमाका’ या शोमध्ये सहभागी होऊन माझा नृत्याविष्कार रसिकांना दाखविला. तोपर्यंत रसिकांना फक्त माझा अभिनयच माहित होता. मात्र, टिळेकर यांच्या ‘शो’मुळे माझ्या नव्या भूमिकेची ओळख झाली. विशेष म्हणजे यात मी विजेतीही ठरली. ‘फुल टू धमाल’ या शोच्या माध्यमातून मी निवेदकाची भूमिका पार पाडली. त्या वेळी फक्त स्क्रिप्ट वाचून निवेदन करावं लागत असे. त्यामुळं पाठांतराची गोडी लागली अन्‌ त्या भूमिकेतूनही खूप काही शिकायला मिळालं.

‘अफलातून’ या हिंदी मालिकेतल्या कामिनीच्या भूमिकेसाठी मी खूप तयारी केली. यासाठी रमेश भाटकर यांचे आभार मानायला पाहिजे. कारण ज्या वेळी ‘हॅलो इन्स्पेक्‍टर’ ही मालिका सुरू होती, त्या वेळी त्यांनी माझी ओळख कांचन अधिकारी यांच्याबरोबर करून दिली. त्यातूनच माझी या भूमिकेसाठी निवड झाली. त्या वेळी भाटकर यांनीच मला जिद्द अन्‌ आत्मविश्‍वास दिला. या भूमिकेसाठी मला बंगाली भाषा शिकावी लागली. त्यासाठी सासूबाईंचं मार्गदर्शन मिळालं. त्यांनीच बंगाली भाषा कामिनीमध्ये उतरवली. विशेष म्हणजे याच कालावधीत मी मराठी व हिंदी मालिकांतही अभिनय करत होते. त्यामुळं चित्रीकरणाचं गणित जुळविणं, अन्‌ ज्या सेटवर जाईन त्या भूमिकेशी समरस होणं हे आव्हान होतं. पण, मी ते यशस्वीरीत्या पेललं अन्‌ कामिनी यशस्वी करून दाखविली.

‘समांतर’ या मालिकेतील किस्साही अफलातून आहे. या मालिकेसाठी मी ऑडिशन द्यायला गेले होते. यात मला फक्त एका दिवसाचीच भूमिका साकारण्याची संधी मिळणार होती. पंकज विष्णूबरोबर बिअर बारमध्ये चित्रीकरण करायचं होतं. मात्र, माझं काम पाहिलं अन्‌ दिग्दर्शक व निर्मात्यांनी चक्क या मालिकेचं कथानकच बदललं. विशेष म्हणजे मला या मालिकेत एक दिवसाची नव्हे तर चक्क मुख्य नायिकेची भूमिका साकारण्याची संधी मिळाली. यात माझा व वंदना गुप्ते यांचा संघर्ष दाखविला असून, ही भूमिका वाखाणण्याजोगीच होती, असं मला अनेकांनी सांगितलं. दरम्यान, अभिनय क्षेत्रात कार्यरत असताना ‘आम आदमी पक्षा’तर्फे मला लोकसभेत निवडणूक लढविण्याची संधी मिळाली. खरंतर मला राजकारण्याच्या भूमिकेत शिरायचं नव्हतं. पण, लोकांना बदल हवा होता, त्यासाठी त्यांनीही आग्रह केला. त्यांच्या आग्रहास्तव मी नगर लोकसभा मतदारसंघातून उभे राहिले. त्यावेळी मला राजकारण जवळून पाहता आलं. विशेष म्हणजे हे क्षेत्र किती भयंकर असतं ते लक्षात आलं. पण, मला माघारही घ्यायची नव्हती. कारण राजकारणात काय चालतं, याचा अभ्यासच या दरम्यान मला करता आला. काही महिने का होईना मी राजकारण्याची प्रत्यक्ष ‘भूमिका’ जगले, याचा आनंद आहे. सध्या मी दादासाहेब फाळके एमएसके ट्रस्टची अध्यक्षा म्हणून काम करत आहे. या ट्रस्टतर्फे विविध उपक्रम राबविले जातात. विशेष म्हणजे पडद्याआड काम करणारे तंत्रज्ञ, कॅमेरामन, लाईटमन, नवीन कलाकारांचा आम्ही सन्मान करतो. 