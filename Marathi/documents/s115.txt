'शेम, शेम'च्या घोषणांत पाक संघाचे 'स्वागत'

लाहोर - ट्वेंटी-20 विश्वकरंडक क्रिकेट स्पर्धेत केवळ एक विजय मिळविलेल्या पाकिस्तान संघाचे ‘शेम, शेम‘ अशा घोषणांत विमानतळावर ‘स्वागत‘ करण्यात आले. कर्णधार शाहिद आफ्रिदी मात्र दुबईला रवाना झाला असून, तो पाकिस्तानात परतलेला नाही.

पाकिस्तान संघातील काही खेळाडू रविवारी रात्री कराची आणि लाहोर विमानतळावर परतले. यावेळी क्रिकेटपटूंना विमानतळावर उपस्थित असलेल्या क्रिकेट चाहत्यांच्या रोषाला सामोरे जावे लागले. क्रिकेट चाहत्यांनी, क्रिकेटपटूंविरोधात निषेधाच्या घोषणा दिल्या. ‘शेम, शेम‘, ‘लूजर‘ अशा घोषणा देण्यात आल्या. क्रिकेटपटूंना खास सुरक्षाव्यवस्था विमानतळाबाहेर काढण्यात आले. 

पाकिस्तान संघाला ट्वेंटी-20 विश्वकरंडकात फक्त बांगलादेशवर विजय मिळविता आला. त्यांना कट्टर प्रतिस्पर्धी भारताकडून पराभव स्वीकारावा लागला. या पराभवानंतर कर्णधार शाहिद आफ्रिदी निवृत्ती घेण्याची शक्यता आहे.