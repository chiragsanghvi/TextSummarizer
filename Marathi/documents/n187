भावे गौरव पदकाचे विक्रम गोखले मानकरी


सांगली - मराठी रंगभूमीवरील नाट्यकर्मींना देण्यात येणारे मानाचे विष्णुदास भावे गौरव पदक यंदा चतुरस्र अभिनेते विक्रम गोखले यांना जाहीर झाले आहे. 1959 पासून सुरू झालेल्या या पुरस्काराचे हे 50वे वर्ष आहे. येत्या 5 नोव्हेंबरला रंगभूमीदिनी प्रथेप्रमाणे अखिल भारतीय मराठी नाट्यसंमेलनाच्या अध्यक्षा अभिनेत्री फय्याज यांच्या हस्ते पुरस्कार प्रदान समारंभ होणार आहे. 

अखिल महाराष्ट्र नाट्य विद्यामंदिर समितीचे अध्यक्ष डॉ. शरद कराळे, पदाधिकारी ऍड. विनायक ताम्हनकर, मेधा केळकर, विलास गुप्ते, विनायक केळकर, आनंदराव पाटील, बलदेव गवळी यांनी आज पत्रकार परिषदेत पुरस्काराची घोषणा केली. गौरव पदक, स्मृतिचिन्ह आणि 11 हजार रुपये रोख असे पुरस्काराचे स्वरूप आहे. 

यंदाचे मानकरी गोखले यांचे वडील अभिनेते चंद्रकांत गोखले यांना भावे पुरस्काराने गौरवण्यात आले होते. वडील आणि मुलाला पुरस्काराने गौरवण्याचा योग जुळून येत आहे. भारतीय चित्रपटसृष्टीत प्रथमच स्त्री कलाकार म्हणून ज्यांनी काम केले त्या कमलाबाई गोखले यांचे नातू असलेल्या विक्रम यांनी घराण्याचीच नव्हे; तर मराठी रंगभूमी व चित्रपटसृष्टीची परंपरा पुढे नेली. गोखलेंची कलाक्षेत्राबरोबर संवेदनशील व्यक्तिमत्त्वाचा दिलदार माणूस म्हणून ओळख आहे. 

नाटक, चित्रपट, वाहिन्यांवरील मालिकांमध्ये शेकडो भूमिका त्यांनी साकारल्या. मराठी रंगभूमीवरील त्यांनी साकारलेला "बॅरिस्टर‘ पूर्वसुरींमध्ये स्वतःची वेगळी छाप पाडणारा ठरला. "स्वामी‘, "जास्वंदी‘, "कमला‘, "महासागर", "राहूकेतू‘, "दुसरा सामना‘, "संकेत मिलनाचा‘, "मी माझ्या मुलाचा‘, "नकळत सारे घडले‘ अशा अनेक गाजलेल्या नाटकांमध्ये त्यांनी भूमिका साकारल्या. गेल्या 58 वर्षांत त्यांनी 75 हिंदी, 60 मराठी आणि 20 गुजरातीसह कन्नड, तेलगू चित्रपटांत भूमिका साकारल्या. अलीकडच्या काळात हिंदी चित्रपटसृष्टीतील आघाडीचे चरित्र अभिनेते म्हणून त्यांनी स्थान प्राप्त केले.