जगण्याच्या संघर्षाचा 'जीवघेणा' पट- द रेव्हनंट

‘द रेव्हनंट‘ हा लिओनार्दो डिकॅप्रिओची प्रमुख भूमिका असलेला व अलेहान्द्रो इन्यारितू दिग्दर्शित हॉलिवूडपट अविस्मरणीय अनुभव देतो. एकोणिसाव्या शतकाच्या सुरवातीला घडलेल्या एका सत्यघटनेवर आधारित हा सूडपट क्षणाक्षणाला उत्कंठा वाढवत नेतो. 
लिओनार्दोचा देखणा अभिनय, अमेरिकेतील 1823चा काळ दाखवण्यासाठी घेतलेली मेहनत, नेत्रसुखद छायाचित्रण, संगीत या चित्रपटाच्या जमेच्या बाजू आहेत. सोमवारी (ता. 29) जाहीर होणाऱ्या ऑस्कर पुरस्कारांमध्ये हा चित्रपट बाजी मारणार, हेच हा चित्रपट पाहताना जाणवत राहतं. 

‘द रेव्हनंट‘ची कथा सुरू होते अमेरिकेतील निबीड जंगलामध्ये. ह्यूज ग्लास (लिओनार्दो डिकॅप्रिओ) हा शिकाऱ्यांच्या एका टोळीतील महत्त्वाचा घटक. जंगलातील रस्त्यांची इत्थंभूत माहिती असल्यानं टोळीतील सदस्य त्याच्या मताला महत्त्व देत असतात. प्रतिस्पर्धी शिकाऱ्यांची टोळी ग्लासच्या टोळीवर हल्ला चढवते व टोळीतील अनेक सदस्य मारले जातात. ग्लासच्या मदतीनं काहीजण नदीतून जंगलाच्या दिशेनं पळून जाण्यात यशस्वी होतात.

 मार्गावर असताना एक महाकाय अस्वल ग्लासवर जीवघेणा हल्ला चढवतं आणि त्यात तो पूर्णतः जायबंदी होतो. ग्लासला बरोबर घेऊन इच्छितस्थळी पोचणं अशक्‍य असल्याचं लक्षात आल्यावर टोळीचा कप्तान तीन जणांना ग्लाससोबत ठेवतो व तो मेल्याची खात्री झाल्यावर अंत्यविधी उरकूनच येण्याची सूचना करतो. या तीन जणांमध्ये एक ग्लासचा मुलगा असतो. मात्र, टोळीतील फिट्‌झला (टॉम हार्डी) ग्लासचा राग असतो व एका वादातून तो ग्लासच्या मुलाची हत्या करतो. हालचालही करू न शकणाऱ्या ग्लासला मुलाचा बचाव करणं अशक्‍य असतं. फिट्‌झ उरलेल्या सहकाऱ्याला ग्लासचा मुलगा बाहेर पडल्याचं खोटं सांगतो व ग्लासला खड्ड्यात अर्धवट पुरून दोघे निघून जातात. जायबंदी ग्लास पेटून उठतो व फिट्‌झचा बदला घेण्याचा निश्‍चय करतो. त्यानंतर या भयंकर जंगलातून ग्लासचं मोठ्या कष्टानं बाहेर पडणं, आपल्या टोळीपर्यंत पोचून फिट्‌झचा माग काढणं आणि त्याला संपवणं हा चित्रपटाचा उत्कंठावर्धक भाग. 

चित्रपटाची कथा खरंतर एक सामान्य सूडकथाच म्हणता येईल. मात्र, या कथेला मिळालेली काळाची पार्श्‍वभूमी चित्रपटासाठी महत्त्वाची ठरली आहे. त्याकाळातील जंगलं, श्‍वापदं, बर्फाच्छादित डोंगर, हिमनद्या यांची पार्श्‍वभूमी कथेला थरारक बनवते. ग्लासवर अस्वलानं केलेल्या हल्ल्याच्या प्रसंगाचं चित्रण चित्रपटातील सर्वांत थरारक क्षण. ग्लासनं जखमांवर मात करत खुरडत, रांगत जंगल पार करणं खिळवून ठेवतं. बदल्याच्या प्रसंगाचं चित्रणही अंगावर काटा आणतं. दुर्दम्य इच्छाशक्तीच्या जोरावर माणूस काय करू शकतो, हे बिंबवण्याचा प्रयत्न चित्रपट करतो. ग्लासच्या बदल्याचं उदात्तीकरण न करता त्यातला फोलपणा दाखवण्यातही दिग्दर्शक यशस्वी ठरतो, हे विशेष. 

लिओनार्दो डिकॅप्रिओचा अभिनय ही चित्रपटाची अर्थातच सर्वांत मोठी जमेची बाजू. खरंतर, अस्वलानं हल्ला केल्यानं त्याच्या स्वरयंत्रावर परिणाम होतो व तो एकटाच जंगल ओलांडत असल्यानं त्याला संवाद खूपच कमी आहेत. देहबोली आणि चेहरा व डोळ्यांतील भावांतून तो उद्विग्नता, असहायता, राग अशा अनेक भावना व्यक्त करतो (यंदाचा सर्वोत्कृष्ट अभिनयासाठीचा ऑस्कर पुरस्कार त्यालाच मिळणार, यात शंका नाही!). टॉम हार्डी या अभिनेत्यानं साकारलेला फिट्‌झही तोडीस तोड. खुनशी वृत्ती, खोटं बोलणं आणि थंडपणे त्याचं समर्थन त्यानं ताकदीनं पेललं आहे. संगीत, छायाचित्रण, संकलन या आघाड्यांवरही चित्रपट जोरदार कामगिरी करतो. 
एकंदरीतच, लिओनार्डो डिकॅप्रिओची अदाकारी, नेत्रसुखद छायाचित्रण आणि खिळवून ठेवणारी बदल्याची गोष्ट या वैशिष्ट्यांसाठी हा चित्रपट पाहायलाच हवा. 

श्रेणी - 4 
निर्माता, दिग्दर्शक- अलेहान्द्रो इन्यारितू 
भूमिका- लिओनार्दो डिकॅप्रिओ, टॉम हार्डी आदी. 