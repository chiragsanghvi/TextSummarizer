
प्रलंबित प्राप्तिकर विवरणपत्र (डॉ. दिलीप सातभाई)
रत्येक करदात्याला आपल्या प्राप्तिकराचे विवरणपत्र आर्थिक वर्ष संपल्यानंतर येणाऱ्या ३१ जुलै किंवा ३० सप्टेंबरपूर्वी (त्याच्या व्यवसायाच्या सक्तीने कराव्या लागणाऱ्या लेखापरीक्षणाच्या व इतर निकषांवर आधारित) दाखल करावे लागते. जर असे प्राप्तिकर विवरणपत्र विहित मुदतीत दाखल केले नाही, तर सर्व काही संपले, असे नाही. आर्थिक वर्ष संपल्यानंतर दोन वर्षांच्या आत ते दाखल करता येते. प्रलंबनाचा कालावधी एक वर्षापेक्षा अधिक असेल तर पगारदार व्यक्तींना दंड लागू होण्याची शक्‍यता असते. विहित मुदतीत प्राप्तिकर विवरणपत्र भरले नाही, तर व्याजाचा भुर्दंड द्यावा लागतो, परतावा मिळणार असेल तर त्यावरील व्याज कमी मिळते, व्यवसायातील तोटा पुढे ओढता येत नाही. कलम ८० ची काही वजावट मिळत नाही, दंडाची शक्‍यता असते, अशा अनेक समस्यांना तोंड द्यावे लागते.

सध्याच्या प्राप्तिकर कायद्यातील तरतुदींनुसार, १ एप्रिल २०१३ ते ३१ मार्च २०१४ या कालावधीसाठी प्राप्तिकराचे विवरणपत्र भरण्याची अगदी अखेरची तारीख ३१ मार्च २०१६ आहे व या तारखेनंतर या आर्थिक वर्षाचे विवरणपत्र वैधानिक मार्गाने दाखल करणे शक्‍य होणार नाही. त्यामुळे या आर्थिक वर्षाच्या प्राप्तीचे विवरणपत्र तातडीने दाखल करावे. भारतात २४.७० कोटी पॅनकार्डधारक आहेत, त्यापैकी चार कोटीच पॅनकार्डधारक प्राप्तिकर विवरणपत्र भरतात. यंदाच्या वर्षी अशा सर्व पॅनकार्डधारकांना ई-मेल वा ‘एसएमएस’द्वारे विवरणपत्र भरण्याची अखेरची तारीख ३१ मार्च २०१६ आहे, असे कळविले आहे. याचा अर्थ असा, की प्राप्तिकर विभागाने करदात्यास एक स्मरण देऊन स्वेच्छेने विवरणपत्र भरण्यास प्रोत्साहित केले आहे. याची माहिती विसरू नये म्हणून ‘ई-सहाय्यता’वरही नोंदवून ठेवली आहे. जर करदात्याचे उत्पन्न करपात्र असेल, तर त्यांनी या वर्षासाठी जरूर विवरणपत्र भरावे. कारण आज ना उद्या प्राप्तिकर विभागाची नोटीस आल्याशिवाय राहणार नाही. कारण सध्याचे प्राप्तिकर खाते पूर्वीपेक्षा जास्त जागरूक असून, करदात्यांच्या विशेष व्यवहारांची माहिती जवळ बाळगून आहेत. काही व्यवहार करदाता विसरू शकेल. परंतु, प्राप्तिकर विभाग विसरणार नाही आणि म्हणून विवरणपत्र वेळेत दाखल करणे ही काळाची गरज ठरावी.
प्राप्तिकर विभागाकडे तीस लाख रुपयांपेक्षा अधिक मोबदला असणाऱ्या स्थावर मालमत्तेच्या खरेदी/विक्री व्यवहारांची, एका आर्थिक वर्षात बचत खात्यात भरण्यात आलेल्या दहा लाख रुपयांपेक्षा अधिक रोख रकमेची कल्पना, कोणत्याही बॅंकेत ठेवलेल्या दहा लाख रुपयांपेक्षा अधिक मूल्याच्या मुदत ठेवींची माहिती, त्यावर मिळणारे व्याज, रु. दहा लाखांपेक्षा अधिक रोख रक्कम देऊन विकत घेतलेले डिमांड ड्राफ्ट, बॅंकर्स चेकची माहिती, वर्षभरात कोणत्याही क्रेडिट कार्डद्वारे दोन लाख रुपयांपेक्षा अधिक होणाऱ्या खरेदीची माहिती, कोणत्याही कंपनीच्या शेअर इश्‍यूमधून खरेदी करण्यात आलेल्या एक लाख रुपयांपेक्षा अधिक किमतीची शेअर खरेदीची माहिती, पाच लाख रुपयांपेक्षा अधिक रकमेच्या आरबीआय बाँड्‌सची माहिती, व्यक्तीने चालू खात्यात वर्षभरात जमा केलेली पन्नास लाखांपेक्षा अधिक असणाऱ्या रोख रकमेची माहिती, व्यावसायिकांनी त्यांच्या ‘सेवा प्रदाना’पोटी घेतलेली रु. दोन लाखांपेक्षा अधिक रोख रकमेची माहिती प्राप्तिकर विभागाकडे असते. किंबहुना ही माहिती ‘ऑल इन्फॉर्मेशन रिपोर्ट’ विवरणामार्फत संकलित केलेली आहे व ही सर्व माहिती प्राप्तिकर अधिकाऱ्यांकडे उपलब्ध असते. याखेरीज १ जानेवारी २०१६ पासून काळ्या पैशाच्या निर्मितीला चाप लावण्याच्या हेतूने पन्नास हजार रुपयांपेक्षा अधिक असणारे हॉटेल बिल देताना व तितक्‍याच रकमेचे परदेशी प्रवासाचे तिकीट आरक्षित करताना पॅनकार्ड दाखवून माहिती संकलित होत आहे. सोने व दागिने खरेदीचीसुद्धा पॅनकार्ड दाखवून माहिती गोळा करणे सुरू आहे. याचा अर्थ एकच आहे, की गाफील न राहता प्राप्तिकराचे प्रलंबित विवरणपत्र ३१ मार्च २०१६ च्या आत दाखल करणे शहाणपणाचे ठरावे. अन्यथा, त्याचे गंभीर परिणाम सहन करावे लागू शकतात. 

प्राप्तिकर कायद्याच्या २७६ सीसी अंतर्गत कर बुडविण्याचा प्रयत्न २५ लाखांचा असेल, तर ३ महिने ते २ वर्षांपर्यंतचा सश्रम कारावास भोगावा लागू शकतो. जर विवरणपत्र न भरल्याने २५ लाख रुपयांपेक्षा जास्त प्राप्तिकर बुडविला जात असेल, तर किमान ६ महिने व कमाल ७ वर्षांची सश्रम कारावासाची शिक्षेची तरतूद आहे, हे ध्यानात घ्यावे. अशी शिक्षा आतापर्यंत क्वचित कार्यवाहीत झाली असली तरी ती पुढे येणार नाही, असे मुळीच नाही. तेव्हा खबरदारी घेतलेली बरी!