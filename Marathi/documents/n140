आठ वर्षे धडपडीतून "अभिनय'

अभिनय क्षेत्रात कुणीही नाही अन्‌ त्यातच मध्यमवर्गीय असल्यामुळे कुटुंबीयांनी सरकारी नोकरी करायला लावली. त्याच वेळी कंत्राटी पद्धतीने नोकरी लागली अन्‌ तेथूनच छोट्या पडद्यावर अभिनयाला सुरवात झाली. आठ वर्षे धडपड केल्यामुळेच या क्षेत्रात यश मिळू शकले. त्यामागे कुटुंबीयांचे पाठबळही महत्त्वाचे आहे. 


मी मूळची डोंबिवलीची. मला लहानपणापासूनच नृत्याची आवड होती. पण काही कारणास्तव नृत्याचे प्रशिक्षण घेता आले नाही. परंतु टीव्हीतील विविध गाणी पाहून त्यासारखेच नृत्य मी करत असे. माझं दहावीपर्यंतच शिक्षण नेरूरकर हायस्कूलमध्ये झालं. शालेय कार्यक्रमांमध्येही मी पुढेच असायचे. पाचवीला असतानाच मी डान्स कोरिओग्राफर म्हणून काम करू लागले. कारण कोणतंही नृत्य बसवायचं असल्यास शिक्षक सर्व सूत्रे माझ्याच हातात देत असतं. शालेय शिक्षणानंतर विक्रोळीतील संदेश महाविद्यालयात मी वाणिज्य शाखेत प्रवेश घेतला अन्‌ येथेच माझं बी.कॉम.पर्यंतचं शिक्षण पूर्ण झालं. ज्या वेळी महाविद्यालयात गेले तेव्हा समजले, की येथे नृत्य स्पर्धा होणार आहेत. त्या वेळी खूप आनंद झाला. कारण नृत्य ही जणू देवानी मला दिलेली अनमोल देणगीच आहे. तेथेही मी कोरिओग्राफरची भूमिका साकारू लागले. प्राचार्य बाळासाहेब म्हात्रे यांनी तर नेहमीच प्रोत्साहन दिले. 

एफवायबीकॉमला असताना आंतरमहाविद्यालयीन स्पर्धेत सहभागी झाले. त्या वेळी सादर केलेल्या लोकनृत्यात पहिला क्रमांक आला. कारण तेव्हा फक्त सहभागाची नव्हे तर जिंकण्याची जबाबदारी माझ्यावर आली होती अन्‌ ती मोठ्या जिद्दीने यशस्वी करून दाखविली. वैयक्तिक नृत्यामध्येही मी प्रथम पारितोषिक मिळविलं होतं.

दरम्यान, आमच्या उपप्राचार्यांनी एकदा अचानक एकपात्री अभिनयासाठी माझं नाव दिलं. पण मी अभिनय केलाच नव्हता. आता काय करावं हे समजत नव्हतं. त्यामुळे तणावही आला. आमच्या कॉलेजजवळच एका इमारतीचं बांधकाम सुरू होतं. घरी गेले अन्‌ गाऊन घेऊन आले. बांधकामाजवळ जाऊन गाऊनवर व अंगा-तोंडाला माती लावली अन्‌ थेट रंगमंचावर गेले. तेथे जाऊन मी वेडसर मुलीची भूमिका साकारली. त्यात त्या मुलीला आईची खूप आठवण येते; पण ती गायब होते, अशी दमदार भूमिका साकारली. हा अभिनय करताना माझ्या डोळ्यांतूनही अश्रू येत होते. हे सर्व पाहून सर्वजण थक्क झाले. स्पर्धेचे परीक्षक व प्राचार्यांना अश्रू अनावर झाले. विशेष म्हणजे अचानक सांगितलेल्या या एकपात्री अभिनयात मला प्रथम पारितोषिक मिळालं. 

आपण नृत्याबरोबरच अभिनयही चांगल्याप्रकारे करू शकतो, याची जाणीव तेव्हा झाली. पण अभिनय कसा करायचा, नाटकात कसं जायचं हे माहीत नव्हतं. कारण आमच्या कुटुंबातील एकही व्यक्ती या क्षेत्रामध्ये नव्हती. त्या वेळी विशाल ढवळे याने सांगितल्यानुसार मी ऑडिशन देऊ लागले. तेव्हा रवींद्र व यशवंत नाट्य मंदिर माहीत झालं. दरम्यान काळात कुणाल म्युझिक व विकी कॅसेट्‌सने मला पहिली अन्‌ मोठी संधी दिली. आपण कॅमेऱ्यासमोर येणार अन्‌ लोकांना दिसणार, हा आनंद माझ्यासाठी खूप मोठा होता. एकवीरा आईवर आधारित सीडी निघाली अन्‌ त्यात मी कोळी नृत्य सादर केले. या अल्बमच्या माध्यमातून मी अनेकांच्या घरांत पोचले. 

टीवायबीकॉमपर्यंतचं शिक्षण पूर्ण झाल्यानंतर कुटुंबीयांनी नोकरी करण्यासाठी तगादा लावला. वडील व भाऊ दुबईमध्ये इंजिनिअर आहेत. पण त्यांना अभिनयापेक्षा सरकारी नोकरीतच जास्त रस होता. त्यामुळे त्यांनी मला सरकारी नोकरी करण्याचा आग्रह धरला. पण आईला माझ्यातील कलागुणांची पारख होती. मात्र तिचाही नाईलाज झाला. भायखळा येथे सेल्स टॅक्‍स कार्यालयात कंत्राटी पद्धतीने नोकरी लागली. त्यामुळे कुटुंबीयांतील सर्व जण खूष झाले. त्या वेळी मला पगार होता अवघा चार हजार रुपये. पण तिथं माझं मन रमत नव्हतं. मात्र येथूनच खऱ्याअर्थाने छोट्या पडद्याकडे माझा प्रवास सुरू झाला. आमच्या कार्यालयातील एका सहकाऱ्याला मी नृत्य अन्‌ अभिनयही करते, याची माहिती होती. त्यामुळे त्यानेच "रुणुझुणू‘ मालिकेसाठी ऑडिशन सुरू असल्याचे सांगितलं. तेथे ऑडिशन दिली अन्‌ निवडही झाली. या मालिकेत मी सई रानडे हिच्या सेक्रेटरीची भूमिका साकारली. त्यानंतर "लक्ष्य‘ व "तू भेटशी नव्याने‘ या मालिकेत अभिनयाची संधी मिळाली. याच दरम्यान "झोल बच्चन‘, "वधूवर स्वयंवर‘, "शिकार‘, "बायांनो नवरे सांभाळा‘ या नाटकांत अभिनय केला.

दरम्यान, "माझं सौभाग्य‘ या चित्रपटाच्या माध्यमातून मी पहिल्यांदाच मोठ्या पडद्यावर येणार होते. पण काही कारणास्तव हा चित्रपट प्रदर्शित होऊ शकला नाही. मात्र त्याचं चित्रीकरण पूर्ण झालं आहे. त्यानंतर केदार शिंदे यांच्या "कल्ला‘ या चित्रपटातही मी अभिनय केला. यात मी गंगूची भूमिका साकारली असून, हा चित्रपट लवकरच प्रदर्शित होणार आहे. या चित्रपटाचे सहायक दिग्दर्शन विजय पगारे यांनी केलं होतं अन्‌ त्यांना माझा अभिनय खूप आवडला. त्यांच्यामुळेच मला "बाय गो बाय‘ या चित्रपटात अभिनयाची संधी मिळाली असून, तो प्रदर्शित झाला आहे. यात मी यशोदाचं पात्र साकारलं आहे. तसेच आगामी तीन चित्रपटांच्या ऑफर असून, नृत्यासह अभिनयातही मला नाव कमवायचं आहे. 

कुटुंबीयांनी सुरवातीला विरोध केला असला तरी त्याला कारणही तसंच होतं. आम्ही मध्यमवर्गीय. त्यात या क्षेत्रात कुणीच नाही. या क्षेत्राविषयी फारशी माहितीही नव्हती. ज्या वेळी अभिनय करू लागले, त्या वेळी आईनेच मला भक्कम पाठिंबा दिला. रात्री दोन-तीन वाजेपर्यंत ती माझ्यासोबत थांबत असे. मला तयार करण्यातही तिची साथ मिळाली. आता वडिलांसह भाऊही खूष असून ते अभिनयासाठी प्रोत्साहन देत आहेत. त्यामुळे मी या क्षेत्रात नक्कीच गरुडभरारी घेऊन दाखविली, याचा त्यांना अभिमान आहे. 