अखेरच्या चेंडूवर भारताचा थरारक विजय

बंगळूर : फलंदाजांचे अपयश, क्षेत्ररक्षणातील ढिलाई आणि स्वैर गोलंदाजीमुळे हातातून निसटत चाललेला सामना अखेर हार्दिक पंड्याने हुशारीने केलेली गोलंदाजी आणि बांगलादेशच्या फलंदाजांची हाराकिरी यामुळे भारताने जिंकला. या विजयामुळे ट्‌वेंटी-20 विश्‍वकरंडक स्पर्धेतील भारताचे आव्हान कायम राहिले आहे. प्रथम फलंदाजी करताना भारताने 146 धावांपर्यंतच मजल मारली. या आव्हानाचा पाठलाग करताना बांगलादेशला 145 धावाच करता आल्या. भारताने एका धावेने हा सामना जिंकला. 

बांगलादेशच्या फलंदाजांच्या नियोजनबद्ध फटकेबाजीमुळे हे आव्हान सुरवातीपासूनच त्यांच्या आवाक्‍यामध्ये होते. शेवटच्या तीन षटकांमध्ये बांगलादेशला विजयासाठी 27 धावा हव्या होत्या आणि सौम्या सरकार व महमदुल्ला हे त्यांचे ‘बिग हिटर‘ मैदानात होते. आशिष नेहराच्या या षटकात दोन चौकार गेले; पण त्याने सौम्या सरकारला बाद केले. यामुळे अखेरच्या दोन षटकांत 17 धावा करण्याचे लक्ष्य होते. खराब क्षेत्ररक्षण आणि पहिल्या स्पेलमध्ये भरपूर धावा गेल्याने दडपणाखाली असलेल्या जसप्रित बुमराहने हे षटक टाकले. यामध्ये त्याने केवळ सहाच धावा दिल्या. त्यामुळे अखेरच्या षटकात 11 धावा असे समीकरण झाले. हार्दिक पंड्याच्या पहिल्या चेंडूवर महमदुल्लाने एक धाव काढली. त्यानंतर मुशफिकूर रहीमने सलग दोन चेंडूंवर दोन चौकार मारत बांगलादेशला विजयाच्या जवळ नेले. त्यावेळी तीन चेंडूंत दोन धावा असे सहज शक्‍य समीकरण झाले. मात्र अखेरच्या षटकाच्या चौथ्या चेंडूवर मुशफिकूर रहीमने अतिआत्मविश्‍वासाने उंचावरून फटका मारण्याचे धाडस केले. त्याने धवनकडे झेल दिला. त्यानंतरच्या चेंडूवर महमदुल्लानेही षटकार खेचत हिरो होण्याचा प्रयत्न केला आणि रवींद्र जडेजाने अप्रतिम झेल घेतला. त्यामुळे एका चेंडूत दोन धावा करण्याचे आव्हान बांगलादेशसमोर होते. या चेंडूच्या वेळी हुशार महेंद्रसिंह धोनी एक ग्लोव्ह काढून तयारच होता. फलंदाजाचा फटका चुकला, चेंडू धोनीच्या हातात गेला आणि बांगलादेशी फलंदाजांनी एक धाव काढण्यासाठी पळण्यास सुरवात केली. सजग धोनीने धावत येऊन यष्ट्या उध्वस्त केल्या आणि सामना अवघ्या एका धावेने खिशात घातला. 

या विजयामुळे साखळी फेरीतील तीन सामन्यांत दोन विजय आणि एक पराभव अशी भारताची कामगिरी झाली आहे. आता भारताचा अखेरचा साखळी सामना ऑस्ट्रेलियाशी होणार आहे. 

बंगळूरच्या खेळपट्टीवर बांगलादेशने नाणेफेक जिंकून क्षेत्ररक्षण स्वीकारले. या संथ खेळपट्टीवर प्रथम गोलंदाजी करण्याचा बांगलादेशचा निर्णय योग्य ठरला. रोहित शर्मा आणि शिखर धवन या दोन्ही भारतीय सलामीवीरांना वेगवान सुरवात करता आली नाही. त्यानंतर एकाच षटकात दोन षटकार मारल्यानंतरही आणखी आक्रमक खेळण्याच्या प्रयत्नांत रोहित शर्मा बाद झाला. भारताचे ‘रन मशिन‘ असा विश्‍वास निर्माण केलेला विराट कोहलीही आज फारशी कमाल करू शकला नाही. चेंडूगणिक धावा करून कोहली षटकार मारण्याच्या प्रयत्नांत त्रिफळाबाद झाला. 

गेल्या अनेक सामन्यांपासून अडखळत खेळणाऱ्या रैनाची आजची सुरवातही अडखळतीच होती. त्यातून सावरत त्याने 30 धावा केल्या. कोहली बाद झाल्यानंतर धावगती उंचावण्यासाठी धोनीने अनपेक्षितरित्या हार्दिक पंड्याला बढती दिली. त्यानेही दुसऱ्याच चेंडूवर षटकार खेचत हा निर्णय योग्य ठरविला. सात चेंडूंत 15 धावा करून पंड्या बाद झाला. त्यानंतर युवराजसिंग मात्र अपयशी ठरला. धोनी आणि जडेजाने अखेरच्या षटकांमध्ये थोडीफार आक्रमकता दाखवित धावगती उंचावली. 