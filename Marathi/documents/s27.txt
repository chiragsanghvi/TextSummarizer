आयसीसीच्या टी-20 संघाचा विराट कर्णधार

दुबई - ट्वेंटी-20 विश्वकरंडक क्रिकेट स्पर्धेनंतर आंतरराष्ट्रीय क्रिकेट परिषदेने (आयसीसी) सर्वोत्तम संघाची घोषणा केली असून, या संघाचे कर्णधारपद विराट कोहलीकडे देण्यात आले आहे. तर, या संघात भारताचा जलदगती गोलंदाज आशिष नेहराचाही समावेश आहे.

भारतात झालेल्या ट्वेंटी-20 विश्वकरंडक स्पर्धेत वेस्टइंडीज संघाने इंग्लंडचा पराभव करून विजेतेपद मिळविले. या स्पर्धेनंतर आयसीसीने सर्वोत्तम ट्वेंटी-20 संघाची घोषणा केली. या संघात कोहली आणि नेहरा यांच्याव्यतिरिक्त एकही भारतीय खेळाडूचा समावेश नाही. या स्पर्धेतील कामगिरीनुसार खेळाडूंची निवड करण्यात आली आहे. कोहलीला या स्पर्धेत मालिकावीर पुरस्काराने सन्मानित करण्यात आले होते.

या संघात दोन भारतीयांसह इंलंडच्या चार, वेस्टइंडीजच्या दोन, तर ऑस्ट्रेलिया, दक्षिण आफ्रिका, न्यूझीलंड, बांगलादेशमधील एका खेळाडूचा समावेश आहे. या संघात पाकिस्तानच्या एकही खेळाडूचा समावेश नाही.

संघ पुढीलप्रमाणे - जेसन रॉय (इंग्लंड), क्विटॉन डी कॉक (दक्षिण आफ्रिका, यष्टीरक्षक), विराट कोहली (भारत, कर्णधार), ज्यो रुट (इंग्लंड), जोस बटलर (इंग्लंड), शेन वॉट्सन (ऑस्ट्रेलिया), आंद्रे रसेल (वेस्टइंडीज), मिशेल सॅटनर (न्यूझीलंड), डेव्हिड विली (इंग्लंड), सॅम्युएल बद्री (वेस्टइंडीज), आशिष नेहरा (भारत), मुस्तफिझुर रेहमान (बांगलादेश, बारावा खेळाडू) 