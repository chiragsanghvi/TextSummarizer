भाऊबीजेला उजळणार नाट्य स्पर्धांचे "दीप'

नागपूर : दिवाळीच्या धामधुमीतच यंदा नाट्य स्पर्धांचे "दीप‘ही उजळणार आहेत. अखिल भारतीय मराठी नाट्य परिषदेच्या वतीने आयोजित दीपरंग नाट्य स्पर्धेने प्रारंभ होणार असून राज्य हौशी नाट्य स्पर्धा आणि बाल नाट्य स्पर्धेच्या निमित्ताने एक महिना नाटकांची मेजवानी मिळणार आहे. 

दरवर्षी दिवाळी आटोपल्यावर काही दिवसांनी दीपरंग नाट्य स्पर्धा आणि त्यानंतर काही दिवसांनी राज्य नाट्य स्पर्धांना प्रारंभ होतो. पण, यंदा तारखांचे गणित बदलल्याने लागोपाठ नाट्य स्पर्धांचे आयोजन होऊ घातले आहे. 13 नोव्हेंबरला (शुक्रवार) म्हणजेच भाऊबीजेलाच नाट्य परिषदेच्या दीपरंग नाट्य स्पर्धेने प्रारंभ होईल. ही स्पर्धा राज्य नाट्य स्पर्धेची रंगीत तालीम समजण्यात येते. त्यामुळे राज्य नाट्य स्पर्धांच्या आधीच दीपरंगचे आयोजन केले जाते. 16 नोव्हेंबरपर्यंत शंकरनगर येथील साई सभागृहात या स्पर्धेचे आयोजन होईल. त्यानंतर लगेच दुसऱ्या दिवशी 17 नोव्हेंबरपासून राज्य सांस्कृतिक कार्य संचालनालयाच्या वतीने आयोजित राज्य हौशी नाट्य स्पर्धांना प्रारंभ होणार आहे. नागपूरसह इतर काही जिल्ह्यांची तसेच मध्य प्रदेशातील इंदूरची काही नाटके यात सहभागी झालेली आहेत. तीन डिसेंबरपर्यंत जवळपास 18 नाटकांची मेजवानी या स्पर्धेच्या निमित्ताने नागपूरकर रसिकांना मिळेल. या स्पर्धेची धुंदी उतरण्याआधीच चारच दिवसांत बाल नाट्य स्पर्धेचा बिगूल वाजेल. जवळपास पाच दिवस वीसपेक्षा अधिक नाटके आणि दोनशेहून अधिक बालकलावंतांची अफलातून कलाकृती बघण्याची संधी नाट्यरसिकांना लाभेल. सलग एक महिना चाळीसपेक्षा अधिक नाटकांची मेजवानी मिळणार असल्याने खऱ्या अर्थाने रंगभूमीवर दिवाळी साजरी होईल, असे म्हटल्यास अतिरेक ठरू नये.