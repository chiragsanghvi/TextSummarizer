
केंद्राकडून प्रोत्साहन, पण...
केंद्र सरकारने एजंटांचा मोबदला (कमिशन) मध्यंतरी निम्म्याने कमी केला असला, तरी सर्वसाधारणपणे या योजनांना बळ दिले जाते. अलीकडच्या काळात ‘सुकन्या समृद्धी’सारख्या योजनेची त्यात भर घातली गेली. मध्यंतरी किसान विकास पत्र पुन्हा सुरू करण्यात आले. सरकारने नेमलेल्या अधिकृत अल्पबचत प्रतिनिधींमार्फतच (एजंट) प्रामुख्याने गुंतवणूक मिळविली जाते. अशा प्रतिनिधींमध्ये महिलांची संख्या मोठी आहे. या योजनांमधील गुंतवणुकीतून जमा होणारा पैसा केंद्र सरकारला थेट विकासकामांसाठी मिळतो. त्यातील काही हिस्सा त्या-त्या राज्यातून मिळणाऱ्या गुंतवणुकीनुसार राज्य सरकारांनादेखील कर्जरूपाने मिळतो. मात्र, या योजनांना प्रोत्साहन देण्यात राज्य सरकार उदासीन दिसत आहे. 

केंद्र सरकारच्या या योजनांसाठी अधिकृत प्रतिनिधी नेमण्याचे काम राज्य सरकारकडे दिले गेलेले आहे. त्यासाठी राज्य सरकारच्या अखत्यारीत अल्पबचत संचालनालयदेखील अनेक वर्षांपासून आहे. पूर्वी तेथे उपसंचालक, सहायक संचालक, अल्पबचत अधिकारी असा मोठा कर्मचारीवर्ग असे. जिल्हानिहाय गुंतवणुकीचे उद्दिष्टही असे. त्यासाठी त्यांच्याकडून एजंटांना प्रशिक्षण, प्रोत्साहन दिले जायचे. विविध योजनांची आकर्षक माहितीपत्रके दिली जायची. त्यांचा पोस्टातील अधिकाऱ्यांबरोबर समन्वय, संपर्क असायचा; पण गेल्या दहा वर्षांपासून नवे एजंट नेमण्याची प्रक्रिया बंद झालेली अहे. अल्पबचत एजंटांना प्रोत्साहन आणि प्रोत्साहनपर अनुदान (इन्सेंटिव्ह) दोन्ही देणे बंद झालेले आहे. अल्पबचत कार्यालयांना पूर्वी विभागवार इष्टांक (उद्दिष्ट) दिले जायचे, तेही बंद झाले. अप्रत्यक्षरीत्या या योजनांचा प्रचार, प्रसार करण्याची गरज नसल्याचेच संकेत दिले गेले आणि तेव्हापासून या खात्याच्या लौकिकाला आणि मनुष्यबळाला गळती लागली.
