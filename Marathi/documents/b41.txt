'पीएफ" प्रकरणी कामगार मंत्रालयाची किंगफिशरला क्‍लीन चीट
नवी दिल्ली - किंगफिशर एअरलाईन्सने कर्मचाऱ्यांचा भविष्य निर्वाह निधीचा (पीएफ) नियमित केला असल्याचे स्पष्ट करत कामगार मंत्रालयाने कंपनीला क्‍लीनचीट दिली आहे. नागरी हवाई उड्डयन संचनालयाने (डीजीसीए) डिसेंबर 2012 मध्ये कंपनीचा परवाना रद्द केला होता. यानंतर कर्मचाऱ्यांची संख्या निम्म्याने कमी झाली. 

गेल्या दोन वर्षांपासून किंगफिशरने कर्मचाऱ्यांची देणी थकवली आहेत. मात्र कर्मचारी किंवा युनियनकडून पीएफ खात्यांची चौकशी करण्याबाबत कोणतीही तक्रार करण्यात आलेली नसल्याचे कामगार मंत्रालयाने स्पष्ट केले आहे. किंगफिशरच्या पीएफ खात्यांची छाननी करण्यासाठी कामगार मंत्रालयाने एका चौकशी समितीची स्थापना केली. सप्टेंबर 2015 नंतर कंपनीने पीएफचा भरणा केलेला नाही, असे तपासाअंती समोर आले आहे. या समितीने केलेल्या निरिक्षणात कंपनीने डिसेंबर 2012 पर्यंत कर्मचाऱ्यांना वेतन दिले असून त्यांचा पीएफ देखील जमा केला आहे. मार्च 2012 मध्ये कंपनीने तब्बल 6185 कर्मचाऱ्यांचा पीएफ भरणा केला होता, मात्र डिसेंबर 2012 मध्ये परवाना रद्द झाल्यानंतर कर्मचाऱ्यांची संख्या 3339 पर्यंत कमी झाली. 

दरम्यान यानंतर कंपनीने पीएफ भरणा न केल्याने मंत्रालयाकडून 7.6 लाखांची दंडाची नोटीस जारी केली. यामध्ये 3 लाख 34 हजारांचा दंड, 3 लाख 55 हजारांचे व्याज आणि 71,910 रुपयांची फरकाची रक्कम भरण्याची नोटीस पाठवण्यात आल्याचे मंत्रालयाने म्हटले आहे. 

कंपनीचा परवाना रद्द झाल्यानंतर सेवा पूर्णपणे ठप्प आहे. त्यामुळे डिसेंबर 2012पासून कंपनीने कर्मचाऱ्यांना वेतन दिलेले नाही. यापार्श्‍वभूमीवर 
एका महिला कर्मचारीने किंगफिशरच्या पीएफ खात्यांची चौकशी करण्याची मागणी केली होती. यावर श्रम आणि कामगार मंत्री बंडारू दत्तात्रेय यांनीदेखील मंत्रालयाकडून चौकशी केली जाईल, असे म्हटले होते