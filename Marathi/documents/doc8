'राम मंदिरासाठी विरोधकांचा शिरच्छेद करू'.

अयोध्येतील राम मंदिराच्या प्रश्नी भाजप, संघ परिवारातील नेत्यांकडून प्रक्षोभक वक्तव्यांना लगाम लागण्याची चिन्हं दिसत नाहीत. राम मंदिराच्या उभारणीला विरोध करणाऱ्यांचा शिरच्छेद करू असे भडकाऊ वक्तव्य भाजपाचे आमदार राजा सिंह यांनी केले आहे.

हैदराबाद येथील एका सभेत बोलताना राजा सिंह यांनी विधान केले. राम मंदिराच्या उभारणीला काहीजण विरोध करत आहेत. मात्र, आम्ही राम मंदिरासाठी प्राण देऊ शकतो आणि घेऊ शकतो असे चिथावणीखोर वक्तव्य राजा सिंह यांनी केले. 

अयोध्यामध्ये ६ डिसेंबर १९९२ रोजी बाबरी मशिद पाडण्यात आली. त्याआधी भाजप नेते लालकृष्ण आडवाणी यांच्या नेतृत्वात कारसेवा यात्रा निघाली होती. त्याच्या परिणामी काही ठिकाणी हिंसाचार घडल्याचा आरोप विरोधकांच्यावतीने कऱण्यात आला होता. मशिद पाडल्यानंतर देशातील अनेक ठिकाणी जातीय दंगलीही भडकल्या होत्या. बाबरी मशीद पाडल्याप्रकरणी भाजपचे ज्येष्ठ नेते लालकृष्ण अडवाणी, मुरली मनोहर जोशी, उमा भारती यांच्यासह १४ जणांवर खटला सुरु आहे.