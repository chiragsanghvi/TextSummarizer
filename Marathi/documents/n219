अभिनयासह वकिलीतही मिळविणार लौकिक

अभिनय क्षेत्रात येण्यासाठी कुटुंबीयांनी पाठिंबा दिला. त्याचबरोबर आयएलएस विधी महाविद्यालयात वकिलीचं शिक्षण घेतलं. आता अभिनयासह वकिलीही करत आहे. हे सगळं शक्‍य झालं ते फक्त कुटुंबीयांमुळेच. त्यामुळे आगामी काळात मी अभिनयासह वकिलीतही नावलौकिक मिळविणार आहे. 
- रीना लिमण, अभिनेत्री 

मी मूळची पुण्याची. पण माझा जन्म साताऱ्यामध्ये झाला. दुसरीपर्यंतचं शिक्षणही साताऱ्यात झालं. त्यानंतर आम्ही पुण्यात आलो. गुलटेकडी येथील महाराष्ट्र मंडळाच्या शाळेमध्ये दहावीपर्यंतचं शिक्षण घेतलं अन्‌ अकरावी-बारावी विज्ञान शाखेचं शिक्षण नूमवि मुलींच्या शाळेमध्ये झालं. सातवीत असताना भरतनाट्यमचं प्रशिक्षण घेतलं होतं. आमच्या कुटुंबात कुणीही वकील नाही. त्यामुळे मी वकिलीचं शिक्षण घ्यावं, असं माझ्या बहिणीचं मत होतं. त्यामुळे मी बारावीनंतर आयएलएस विधी महाविद्यालयात पाच वर्षे वकिलीचं शिक्षण घेतलं. हे करत असतानाच नाटक व एकांकिका स्पर्धांमध्येही सहभागी होत असे. "अवगुंठन‘ ही एकांकिका आम्ही पुरुषोत्तमध्ये सादर केली. यात आमच्या ग्रुपनं दुसरं स्थान मिळविलं. त्यानंतर हीच एकांकिका "अल्फा ऍवॉर्ड‘मध्ये सादर केली अन्‌ त्यात आम्हाला पारितोषिक मिळालं. वकिलीचं शिक्षण घेत असतानाच पहिल्या वर्षी माणिक अंबिके यांच्याकडे अरंगेत्रमचं शिक्षण घेतलं. खरंतर त्या वेळी मला अभिनयाबद्दल फारशी उत्सुकता नव्हती. पण नाटक-एकांकिकांमुळे गोडी वाढत गेली. दरम्यान, भरत नाट्य मंदिरात दिग्दर्शक प्रवीण तरडे यांनी अभिनयाची कार्यशाळा आयोजित केली होती. त्यात मी सहभागी झाले अन्‌ तेथून पुढे माझा अभिनयाचा प्रवास सुरू झाला. 

‘लक्ष्य‘ या मालिकेद्वारे मी पहिल्यांदाच छोट्या पडद्यावर झळकले. त्यानंतर अनेक भागांमध्ये सहभागी झाले. कारण त्या वेळी कॅमेऱ्याचं तंत्र शिकणं माझ्यासाठी खूप महत्त्वाची गोष्ट होती. त्यानंतर चित्रपटात काम करण्याची संधी मिळाली, त्याचं नाव आहे "रामा-शिवा-गोविंदा‘. यामध्ये मी अभिनेत्री रूपाली कृष्णराव हिच्याबरोबर अभिनय केला आहे. हा चित्रपट लवकरच प्रदर्शित होणार आहे. "दूर्वा‘ या मालिकेत प्रसाद पंडित यांच्या सुनेचं पात्र साकारलं. काही महिन्यांपूर्वी प्रदर्शित झालेल्या "सुराज्य‘ या चित्रपटात मी मूकअभिनय केला. विशेष म्हणजे दिग्दर्शक संतोष मांजरेकर यांनी याबद्दल माझं खूप कौतुक केलं. "9 एक्‍स झक्कास हिरॉइन‘च्या पहिल्या सीजनमध्ये मी सहभागी झाले होते. त्यात "टॉप 10‘मध्ये आले. त्यामुळेच "मितवा‘ या चित्रपटातील "सत्यम शिवम सुंदरम‘ या गाण्यात नृत्य करण्याची संधी मिळाली. नुकत्याच प्रदर्शित झालेल्या "गुरुकुल‘ या चित्रपटात मुख्य भूमिका साकारली. "शॉर्टकट‘ या चित्रपटात पत्रकाराची भूमिका साकारली. त्याचबरोबर गोविंद मिल्कची प्रिंट ऍड केली. आगामी "अर्धनारी नटेश्‍वर‘ या मराठी चित्रपटात मुख्य भूमिका तर "सेव्हन अवर्स टू गो‘ या हिंदी चित्रपटात पोलिस अधिकाऱ्याची भूमिका साकारली आहे. हे दोन्हीही चित्रपट लवकरच प्रदर्शित होणार आहेत. या दरम्यानच्या कालावधीत "प्रेम करूया खुल्लम खुल्ला‘ हे व्यावसायिक, तर "मी शिवाजीराजे भोसले बोलतोय‘, "छावा‘ व "शिवपुत्र शंभुराजे‘ या प्रायोगिक नाटकांमध्येही अभिनय केला आहे. 
अभिनय क्षेत्रात प्रवेश केला असला तरी मी वकिलीचे शिक्षण घेतल्याने प्रॅक्‍टिसही करत आहे. पुण्यातील अमित इंटरप्रायजेस व मालपाणी इस्टेट या संस्थेसाठी सल्लागार म्हणून काम करत आहे. खरंतर अभिनय क्षेत्रामध्ये स्थिरता नसते. तसंच नेहमीच अभिनयाची संधी मिळेल, असंही नाही. त्यामुळे मी पहिलं प्राधान्य शिक्षणालाचं दिलं. आता वकिलीसह अभिनय क्षेत्रातही काम करत आहे. अभिनय क्षेत्रात यावं, अशी माझी आई व भावाची खूप इच्छा होती. बहिणीनेही पाठिंबा दिला होता. बाबा त्यावेळी बॅंकेत अधिकारी होते. तरीही त्यांनी पाठिंबा दिला. कुटुंबीयांच्या प्रोत्साहनामुळेचं मी या क्षेत्रात येऊ शकले. त्यामुळे अभिनयासह वकिलीतही मी नावलौकिक मिळविल्याशिवाय राहणार नाही, याची मला खात्री आहे. 
शब्दांकन - अरुण सुर्वे 