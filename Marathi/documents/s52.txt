सरस गोलंदाजीमुळे इंग्लंडचे पारडे जड

वेस्ट इंडीजच्या संघाला क्रिकेट खेळताना आनंदाचे भरते आलेले असते. त्यामुळे त्याचा खेळ पाहताना भारावून गेल्याशिवाय राहात नाही. त्यांच्यासारखा जल्लोष कोणताही संघ करीत नाही, करू शकत नाही. यानंतरही मी भारावून न जाता आढावा घेण्याचा प्रयत्न करतो. त्यासाठी आधी इंग्लंडविषयी बोलतो. इंग्लंड संघ इतका निर्भीड खेळ करताना मी कधीही पाहिले नव्हते. ते वर्तमान काळात समरसून गेले आहेत. त्यांच्याकडे अप्रतिम खेळाडूंचा भरणा आहे आणि उत्स्फूर्त खेळाचा त्यांना परवानाच मिळाला आहे. त्यांचे प्रमुख सहा खेळाडू फलंदाजीत एकहाती सामना फिरवू शकतात. यात एक गोलंदाज आणि एक यष्टिरक्षक आहे. दोन चांगले स्पिनर, तीन वेगवान गोलंदाज आहेत. याशिवाय चार षटके पूर्ण करण्यासाठी त्यांच्याकडे इतर सहा जणांचे पर्याय आहेत. दुसरा कोणताही संघ इतका संतुलित नाही. पहिल्या सामन्यात त्यांच्या गोलंदाजीचा खातमा झाला, पण अखेरीस ते काही फार वाईट घडले नव्हते, कारण तेव्हापासून त्यांची गोलंदाजी सुधारली आहे. विंडीजच्या तुलनेत ती सरस वाटते. त्यामुळे ते फेव्हरीट ठरतात, पण हे बिरुद जिद्दीने आणि धाडसाने मिरविण्याची जिगर त्यांच्याकडे आहे का, हा खरा प्रश्न आहे. 

विंडीजबद्दल बोलायचे झाल्यास त्यांच्याकडेही दोन स्पिनर आहेत आणि ते अप्रतिम आहेत. वेगवान गोलंदाज मात्र जास्त धावा देऊ शकतात. गोलंदाजीस फारसा उत्सुक नसलेला सॅमी आणि खात्रीशीर गेल त्यांच्याकडे आहेत. त्यांची फलंदाजी मात्र हेवा वाटावा इतकी उत्स्फूर्त आहे. मुंबईत दोन वेळा घडले तसे चेंडू बॅटवर आल्यास कल्पनाही करता येणार नाही इतकी चांगली धावसंख्या ते उभारतील. हेच चेंडू थांबून आल्यास आणि वळल्यास अफगाणिस्तानविरुद्ध घडले तसे ते ढेपाळतील. अर्थात गेल, सिमन्स, रसेल, ब्राव्हो, असे अनेक मोहरे त्यांच्याकडे आहेत आणि ते सज्ज झाले आहेत. (टीसीएम)