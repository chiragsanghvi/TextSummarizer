पहिल्याच प्रयत्नांत विंडीज महिला जगज्जेत्या

कोलकाता - महिला टी-20 क्रिकेटमधील सर्वोच्च धावसंख्येचा यशस्वी पाठलाग करताना वेस्ट इंडीजच्या महिला संघाने पहिल्याच प्रयत्नांत विश्‍वविजेतेपदाला गवसणी घातली. गेल्या तीन स्पर्धेत विजेतेपद मिळविणाऱ्या ऑस्ट्रेलियाने प्रथम फलंदाजी करताना 5 बाद 148 अशी महिलांच्या टी-20 स्पर्धेतील सर्वाधिक धावसंख्या उभारली होती. विंडीजच्या महिला संघाने 2 बाद 149 धावा करूनच विजेतेपदाला गवसणी घातली. स्पर्धेत सर्वाधिक 246 धावा करणारी विंडीजची कर्णधार स्टिफानी टेलर स्पर्धेची, तर आजच्या विजयाची शिल्पकार गिली मॅथ्यूज सामन्याची मानकरी ठरली. 

ऑस्ट्रेलियाची कर्णधार मेग लॅनिंग हिने नाणेफेक जिंकून प्रथम फलंदाजी स्वीकारली. दुसऱ्याच षटकांत एलिसा हिली बाद झाली. प्रथम फलंदाजीचा निर्णय चुकला असे वाटत असतानाच एलिस व्हिलानी आणि मेग लॅनिंग यांनी सामंजस्याने फलंदाजी करून ऑस्ट्रेलियाचा डाव उभारला. फटकेबाजीची घाई न करताना धावा पळून काढण्यावर त्यांनी भर दिला. ऑस्ट्रेलियाच्या जमलेल्या जोडीला बाद करण्यासाठी विंडीज कर्णधार टेलर हिने गोलंदाजीत सातत्याने बदल केले. या जोडीने 77 धावांची भागीदारी केली. ही जोडी फुटल्यानंतर मधल्या फळीत एलिस पेरी हिने फटकेबाजी करून वेगाने ऑस्ट्रेलियाच्या धावा वाढवल्या. व्हिलानी, मॅनिंग यांची अर्धशतके आणि नंतर पेरीची फटकेबाजी यामुळे ऑस्ट्रेलियाने महिला क्रिकेटमधील 5 बाद 148 अशी सर्वाधिक धावांची मजल मारली. 
या विश्‍वकरंडक स्पर्धेत संथ खेळपट्टीवर 146 धावांचा पाठलाग पुरुष खेळाडूंनाही आव्हानात्मक ठरला होता. त्यामुळे विंडीज महिलांसमोरील आव्हान नक्कीच सोपे नव्हते. स्टिफानी टेलर आणि हिली मॅथ्यूज यांनी विंडीजचा डाव सुरू केला. खेळपट्टीचा अंदाज घेतल्यानंतर त्यांनी आपल्या बॅट सरसावल्या आणि त्यांच्या आक्रमकतेने विंडीजच्या पुरुष खेळाडूंच्या खेळाची आठवण झाली. पुरुष खेळाडूंना जे जमले नाही, ते विंडीजच्या या सलामीच्या जोडीने सहज शक्‍य करून दाखवले. त्यांनी सलामीला 120 धावांची भागीदारी करताना विंडीजचा विजय नक्की केला होता. टेलर (59) बाद झाल्याने ही जोडी फुटली. तोवर विजय दृष्टिक्षेपात आला होता. केवळ विजयाची औपचारिकता पार पाडायची होती; पण त्या वेळी त्यांनी मॅथ्यूजची (66) विकेट गमावली; पण विजय त्यांच्यापासून दूर राहिला नव्हता. अखेरच्या षटकांत तीन धावांची आवश्‍यकता होती. अखेरचे षटक सुरू होण्यापूर्वीच विंडीज चाहत्यांना कॅलिस्पो धूनने वेडावून टाकले होते. "डक‘मधील खेळाडूंचे पाय तर थिरकायलाच लागले होते. विजयी धाव घेतल्यावर मैदानात धावलेल्या खेळाडूंच्या जल्लोषाला नंतर पुरुष संघातील खेळाडूंची साथ मिळाली. डॅरेन सॅमी, ख्रिस गेल यांच्याबरोबर प्रशिक्षक कर्टली ऍम्ब्रोस त्यांच्या विजयात सहभागी झाले होते. अवघे ईडन गार्डन कॅरेबियन जल्लोषाने बेभान झाले होते. 

संक्षिप्त धावफलक 
ऑस्ट्रेलिया 20 षटकांत 5 बाद 148 (एलिसे व्हिलानी 52 -37 चेंडू, 9 चौकार, मेग लॅनिंग 52 -49 चेंडू, 8 चौकार, एलिस पेरी 28, डिआंड्रा डॉटिन 2-33) वेस्ट इंडीज ः 19.3 षटकांत 2 बाद 149 (हिली मॅथ्यूज 66 -45 चेंडू, 6 चौकार, 3 षटकार, स्टिफानी टेलर 59 -57 चेंडू, 6 चौकार) 
सामन्याची मानकरी ः हिली मॅथ्यूज 
स्पर्धेची मानकरी ः स्टिफानी टेलर 
