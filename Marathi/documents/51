

कर्जबुडव्यांची नावे आणि थकीत रक्कम जाहीर करण्याचे सुप्रीम कोर्टाचे मत
इंडियन बॅंक असोसिएशन आणि केंद्रीय वित्त मंत्रालयाला नोटीस

कोट्यवधींची कर्जे घेऊन त्याची परतफेड न करणाऱ्या श्रीमंतांची नावे आणि त्यांच्या नावावरील कर्जाची रक्कम याची माहिती जाहीर केली पाहिजे, असे मत सर्वोच्च न्यायालयाने मंगळवारी नोंदविले. मात्र, रिझर्व्ह बॅंकेने याला स्पष्टपणे विरोध केला. गोपनीयतेच्या कलमामुळे अशा पद्धतीने कोणाचीही नावे थेट उघड करता येणार नाही. त्याचबरोबर कर्जबुडव्यांची नावे उघड केल्यास त्याचा देशाच्या अर्थव्यवस्थेवरही परिणाम होऊ शकतो, अशी भूमिका रिझर्व्ह बॅंकेने घेतली. कोट्यवधी रुपयांच्या कर्जबुडव्यांची नावे जाहीर करता येतील का, यासंदर्भात स्वतंत्रपणे सुनावणी घेण्याचे सर्वोच्च न्यायालयाने निश्चित केले.
५०० कोटींहून अधिक रुपयांचे कर्ज न फेडणाऱ्यांची नावे आणि त्यांच्याकडील थकीत कर्जाची रक्कम जाहीर करण्यात यावी, अशी मागणी करणारी जनहित याचिका एका स्वयंसेवी संस्थेने सर्वोच्च न्यायालयात दाखल केली आहे. त्यावर मंगळवारी सरन्यायाधीश टी. एस. ठाकूर आणि न्या. आर. बानमथी यांच्या खंडपीठापुढे सुनावणी झाली. अशा कर्जबुडव्यांची नावे रिझर्व्ह बॅंकेने बंद लिफाफ्यात सर्वोच्च न्यायालयाकडे सुपूर्द केली आहेत.
