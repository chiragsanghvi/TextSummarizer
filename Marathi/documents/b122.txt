
टपाल खाते कात टाकतेय...
कधीही न बदलणारे खाते’ म्हणून नेहमीच हेटाळणीला सामोरे जाणारे टपाल खाते आता खरोखरच कात टाकत आहे. आधुनिकीकरणाचे वारे आता या खात्यातही जोरात वाहू लागले आहेत. बॅंकेच्या दिशेने प्रवास सुरू केलेल्या या खात्यात आता ‘कोअर बॅंकिंग सोल्यूशन’ अर्थात ‘सीबीएस’ प्रणाली कार्यान्वित करण्याचे काम युद्धपातळीवर सुरू झालेले आहे. टपाल कार्यालयांचे नेटवर्क देशातील खेड्यापाड्यांपर्यंत पोचले असून, ही सर्व कार्यालये बॅंकांप्रमाणे टप्प्या-टप्प्याने जोडली जाणार आहेत. त्यासाठी आवश्‍यक असणारी संगणकीय प्रणाली स्थापित करण्याचे काम माहिती तंत्रज्ञान क्षेत्रातील आघाडीच्या कंपनीकडे देण्यात आले आहे. टपाल कार्यालयांमधील विविध बचत व गुंतवणूक योजनांची माहिती (डेटा) सध्याच्या प्रणालीतून नव्याने स्थापित होणाऱ्या प्रणालीत ‘ट्रान्स्फर’ करण्याचे काम सध्या सर्वत्र केले जात आहे. कर्मचाऱ्यांनाही पुणे व बडोदा येथील प्रशिक्षण केंद्रात टप्प्या-टप्प्याने प्रशिक्षण देण्याची व्यवस्था केली जात आहे. या संक्रमणावस्थेच्या काळात एकेक टपाल कार्यालय काही दिवसांपुरते बंद ठेवावे लागत असून, या काळात तेथील व्यवहार थांबवावे लागत आहेत. त्यातच ‘कनेक्‍टिव्हिटी’ची समस्या, ‘सर्व्हर’ची गती संथ होणे यांसारख्या काही तांत्रिक समस्यांना सामोरे जावे लागत आहे. त्यामुळे गुंतवणूकदारांची काही प्रमाणात अडचण होत आहे. मात्र, एकदा नवी संगणकीय प्रणाली यशस्वीपणे कार्यान्वित झाल्यास सर्वांचे काम सुकर होणार आहे. महत्त्वाचे म्हणजे, बॅंकांप्रमाणेच टपाल कार्यालयांतील विविध गुंतवणूक योजनांचे काम अन्य कोणत्याही टपाल कार्यालयांतून करता येणार आहे. (शिवाय बॅंकांच्या धर्तीवर पोस्टाची स्वतंत्र एटीएम केंद्रेही प्रस्थापित केली जात आहेत.) अर्थात यासाठी नागरिकांना काही काळ कळ सोसावी लागणार आहे. नवी प्रणाली लागू झाल्यानंतर अल्पबचतीच्या सर्व योजनांसाठी एकसमान फॉर्म व ‘केवायसी’चा वेगळा फॉर्म द्यावा लागणार आहे. तसे फॉर्म आता उपलब्ध करून देण्यात येत आहेत. महिला प्रधान क्षेत्रीय बचत योजनेच्या एजंटांना रिकरिंग खात्यांचे काही प्रमाणातील काम ऑनलाइन पद्धतीने करता येणार आहे. त्यासाठी खास एजंट्‌स पोर्टल तयार करण्यात आले आहे. काही शहरांत अशा कामाला सुरवातदेखील झाली आहे. कालांतराने अशी सोय सर्वत्र उपलब्ध होणार असल्याचे सूत्रांनी सांगितले

