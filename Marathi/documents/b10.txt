काळा पैसा लपविल्यास महागात पडेल: जेटली
नवी दिल्ली: जगभरातील उद्योजक, सत्ताधीशांच्या काळ्या पैशासंदर्भातील उघड झालेला गोपनीय दस्ताऐवज ‘पनामा पेपर्स‘मुळे खळबळ माजलेली असताना, परदेशात मालमत्ता लपवणाऱ्या भारतीयांना ही कृती महागात पडू शकते असा कडक इशारा केंद्रीय अर्थमंत्री अरुण जेटली यांनी दिला आहे.

"काळ्या पैशाच्या समस्येवर मात करण्यासाठी जगभरात एकत्रितपणे विविध उपक्रम राबवले जात आहेत. जी 20 उपक्रम, एफएटीसीए आणि द्विपक्षीय करार सुरु झाल्यानंतर जगातील व्यवहारांमध्ये कमालीची पारदर्शकता येणार आहे. तरीही परदेशात मालमत्ता लपवून धोका पत्करणाऱ्यांना हा खेळ अत्यंत महागात पडू शकतो.", असे विधान जेटली यांनी भारतीय उद्योग महामंडळाच्या कार्यक्रमात बोलताना केले. 
काळ्या पैशाच्या समस्येवरील उपाययोजनेअंतर्गत गेल्या वर्षी (2015) कराश्रय सुविधा देणाऱ्या देशांमध्ये अघोषित मालमत्ता असलेल्यांना माहिती सरकारकडे उघड करण्याचा आदेश देण्यात आला होता. त्यासाठी त्यांना 90 दिवसांची मुदत दिली होती. त्यावेळी 4,147 कोटी रुपयांच्या मालमत्ता घोषित करण्यात आली होती.

"त्यावेळी बऱ्याच जणांनी सरकारने उपलब्ध करुन दिलेल्या संधीचा फायदा घेतला, कदाचित काही जणांनी नाही घेतला...परंतु आज वृत्तपत्रांमध्ये याविषयी बातम्या पाहिल्यानंतर मला वाटते याचा केवळ भारतावरच नाही तर सगळ्या जगावर परिणाम होत आहे. माझ्या मते हा आपल्या सर्वांसाठीच धोक्याचा इशारा आहे‘, असेही ते म्हणाले. भारतासह सुमारे 500 उद्योजक, सत्ताधीश आणि कलाकारांचा काळा पैसा पडून असल्याची धक्कादायक बाब ‘पनामा पेपर्स‘मध्ये उघड झाली आहे.

पनामामधील लॉ फर्म मोसॅक फॉन्सेकाची 11 लाख गोपनीय कागदपत्रे उघड झाली आहेत. मोसेक फॉन्सेस्का परदेशात कंपन्या स्थापन करुन देण्यास मदत करणारी कंपनी म्हणून प्रसिद्ध आहे. अनेक नागरिकांनी आपला कर चुकवण्यासाठी मोसॅक फॉन्सेकाला पैसै देऊन टॅक्स हॅवन्समध्ये कंपन्या स्थापन केल्याचे समोर आले आहे.

मोसॅक फॉन्सेकाच्या यादीत प्रसिद्ध भारतीय अभिनेते अमिताभ बच्चन, अभिनेत्री ऐश्वर्या राय बच्चन, डीएलएफ कंपनीचे के. पी. सिंग व त्यांचे कुटुंबीय, गौतम अदानींचे जेष्ठ बंधू विनोद अदानी, इंडियाबुल्सचे प्रवर्तक समीर गेहलोतसह इतर अनेकांचा समावेश आहे. शिवाय, पश्चिम बंगालमधील नेते शिशिर बाजोरिया आणि दिल्ली लोकसत्ता पार्टीचे माजी अध्यक्ष अनुराग केजरीवाल यांचाही समावेश आहे. 