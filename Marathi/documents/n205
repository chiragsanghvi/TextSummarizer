प्रभाकर जोग यांना लता मंगेशकर पुरस्कार

मुंबई : राज्य शासनाचा यंदाचा गानसम्राज्ञी लता मंगेशकर पुरस्कार ज्येष्ठ संगीतकार प्रभाकर जोग यांना आज जाहीर झाला आहे. पाच लाख रुपये रोख, मानचिन्ह आणि मानपत्र असे या पुरस्काराचे स्वरूप आहे. 

सांस्कृतिक कार्यमंत्री विनोद तावडे यांच्या अध्यक्षतेखाली समितीने जोग यांच्या नावास अनुमोदन दिले. या समितीमध्ये संगीतकार श्रीधर फडके, गायिका आशा खाडिलकर, गीतकार स्वानंद किरकिरे, संगीतकार जोडी अजय व अतुल गोगावले, गायक श्रेया घोषाल आणि सांस्कृतिक कार्य सचिव वल्सा नायर-सिंह यांचा समावेश आहे. 

संगीतकार, संगीत संयोजक आणि व्हायोलिन वादक म्हणून जोग यांनी मराठी आणि हिंदी चित्रपट सृष्टीत तसेच भाव संगीतासाठी मोलाचे योगदान दिले आहे. मराठी चित्रसृष्टीतील संगीतकार श्रीनिवास खळे, दशरथ पुजारी, पं. हृदयनाथ मंगेशकर, यशवंत देव, वसंत पवार, राम कदम व वसंत प्रभू यांच्यासोबत त्यांनी काम केले. "जावई माझा भला‘ या चित्रपटासह त्यांनी 22 चित्रपटांना संगीत दिले आहे. तसेच हिंदी चित्रपट सृष्टीतील संगीतकार मदनमोहन, एस. डी. बर्मन, लक्ष्मीकांत प्यारेलाल, शंकर जयकिशन, खय्याम, ओ. पी. नय्यर, उषा खन्ना, जयदेव, रवींद्र जैन यांच्यासोबतही काम केले आहे.
