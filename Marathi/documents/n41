माझे ठाणे खणखणीत नाणे!

माझ्या ठाण्यात प्रत्येक वर्गातल्या माणसाला घर घेता यावं आणि तो बिल्डर प्रामाणिक असावा. माझ्या ठाण्यात शिस्त असावी. घाण नसावी. माझ्या ठाण्यात आदर असावा. एक कलाकार म्हणून माझ्या ठाण्यात कलेची कमतरता नसावी. आपलं ठाणं स्वच्छ, सुंदर, शिस्तप्रिय आणि संवेदनशील माणसांचं होणं, आपल्याच मनात आणि हातात आहे. 

मी 1996 मध्ये ठाण्यात आलो, तेव्हा तीनहात नाक्‍याचा ब्रिज नुकताच झाला होता. त्याच्या पुढचा ब्रिज तर माझ्या समोर झाला. सॅटीस तेव्हा नव्हतंच. स्टेशनचा रस्ता म्हणजे नकळत होणाऱ्या मारामाऱ्यांचा रस्ता (धक्के लागणे), सर्व्हिस रोड आणि मेन रोड एकच होता. घोडबंदर रोडला जायचं तर सकाळी किंवा दुपारी. रात्री एकट्याने जाणं म्हणजे आयुष्याचा कंटाळा आल्यासारखंच! पावसाळ्यात तर या रोडला येऊच नये आणि गेलंच तर घरी परत आल्यावर कोणी ओळखू नये अशी अवस्था. खासगी शाळाही नसल्यातच जमा. सेंट जॉन होती त्या रोडला ठाणे शहरातले रस्ते एवढे मोठे नव्हतेच. रस्ते आणि गल्ल्या यांची व्याख्या सारखीच होती. एवढ्या इमारती किंवा बांधकाम नव्हतं... 

आता हे सगळं आहे; पण सगळं असतानाही काहीतरी नसल्यासारखं सतत वाटत राहतं. तीनहात नाक्‍याचा पूल आहे; पण त्या ठिकाणी ट्रॅफिकची शिस्त नाही. कुठल्याही वेळात जा, ब्रिजच्या बाजूला कमीत कमी 15 मिनिटं जातातच रहदारीत. टोल नाक्‍यांचा ट्रॅफिक कोणामुळे होतो तेच कळत नाही. एकदा तर मी शूटिंला म्हणून निघालो तो एवढा वेळ अडकलो की, शेवटची शूटिंग युनिट ठाण्यातच आलं! जसजशी गर्दी वाढते आहे, तसतशी वाहनचालकांची बेशिस्त वाढत चालली आहे. तेव्हा ट्रॅफिक पोलिसांना कोणी मारायचे नाही. आता ट्रॅफिक पोलीस हा आमचा दुश्‍मन, असं समजून त्याला मारण्यात येतं, तेही आपल्याच लोकांकडून. असं ठाण्यात होत आहे हे फार लाजिरवाणं आहे. पोलिसांचं चुकतं का नागरिकांचं? हा फार मोठा प्रश्न निर्माण झाला आहे. ट्रॅफिक पोलिसही नवशिके आणि नेहमीच निरुत्साही असतात आणि नागरिकही आम्हाला नियम माहीत आहेत; पण पाळायचे नाहीत, या माजात दिसतात. सर्व्हिस रोड नेमका कशासाठी आहे, हेच समजत नाही. तो आम नागरिकांना वापरण्यासाठी आहे की खाऊरस्ता आहे? या रस्त्याचा वापर भंगार गाड्या, सामान ठेवण्यासाठी नाही हे कोणीतरी तिथे राहणाऱ्यांना सांगायला हवं... जसंजसं ठाणं मोठं होत चाललं आहे, तसंतसं घाण होत चाललं आहे. आपलं शहर हे आपल्या घराचं अंगण असतं, याचा विसर पडताना दिसतो आहे. काही काळापूर्वी ठाणे हे मध्यमवर्गीय संवेदनशील लोकांचं गाव होतं. आता ते उलट झालं आहे. 

ठाणे श्रीमंतांचं झाल्यास, म्हणजे ठाण्यातले सगळे लोक श्रीमंत झाल्यास आनंदच; पण ते असंवेदनशील नसावं. माझ्या ठाण्यात प्रत्येक वर्गातल्या माणसाला घर घेता यावं आणि तो बिल्डर प्रामाणिक असावा. माझ्या ठाण्यात शिस्त असावी. घाण नसावी. माझ्या ठाण्यात आदर असावा. माझं ठाणे थंड हवेचं ठिकाण नाही; पण चांगल्या शिस्तीचं ठिकाण म्हणून ओळखलं जावं. एक कलाकार म्हणून माझ्या ठाण्यात कलेची कमतरता नसावी. जसं कलादालन आहे; तसंच एक कलेचं विद्यालय असावं. शूटिंगच्या दृष्टीने काही योजना असाव्यात. कारण एखादं शहर बऱ्याच गोष्टींमुळे ओळखलं जातं, त्यात कला हा प्रांत फार महत्त्वाचं काम करतो. आम्ही काही मंडळी "टॅग‘च्या TAG म ाध्यमातून हे जोपासायचा प्रयत्न करतो आहोतच. पण प्रत्येकानेच "माझं ठाणं खणखणीत नाणं‘ कसं होईल, याकडे लक्ष दिलंच पाहिजे. आपलं ठाणं स्वच्छ, सुंदर, शिस्तप्रिय आणि संवेदनशील माणसांचं होणं, आपल्याच मनात आणि हातात आहे.