व्हेनिस 'क्लासिक' स्पर्धेत गुरू दत्तचा 'प्यासा'

मुंबई- महान चित्रपटनिर्माते गुरू दत्त यांची अजरामर कलाकृती असलेल्या ‘प्यासा‘ या एकमेव भारतीय चित्रपटाचा आगामी 72 व्या व्हेनिस चित्रपट महोत्सवात स्पर्धा विभागात प्रीमियर दाखविण्यात येणार आहे. 



अल्ट्रा मीडिया अँड एंटरटेन्मेंट प्रायव्हेट लिमिटेडच्या 45 तज्ज्ञांच्या गटाने चार महिने अहोरात्र काम करून हा चित्रपट मूळ दर्जा चित्रांमध्ये (रिस्टोअर) मिळविल्याने आंतरराष्ट्रीय स्तरावरील रसिकांसाठी तो उपलब्ध झाला, अशी माहिती एका वरिष्ठ अधिकाऱ्याने दिली. 

रिस्टोअर करण्यात आलेल्या इतर वीस चित्रपटांशी आता ‘प्यासा‘ स्पर्धा करणार आहे. रिस्टोअर केलेल्या सर्वोत्कृष्ट चित्रपटासाठी देण्यात येणाऱ्या व्हेनिस क्लासिक्स अवॉर्ड या पुरस्कारासाठी ही स्पर्धा होणार आहे, असे अल्ट्राचे मुख्य कार्यकारी अधिकारी सुशीलकुमार अग्रवाल यांनी सांगितले. 