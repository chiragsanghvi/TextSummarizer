
ग्रामीण भागासाठी आणि शेतकऱ्यांच्या प्रश्‍नांसाठीही या अर्थसंकल्पात विशेष लक्ष पुरविण्यात आले आहे. पीकविमा योजना, शेतकरी कल्याणासाठी रु. 36 हजार कोटींची तरतूद, कृषी सिंचन योजनेसाठी 28 लक्ष हेक्‍टर पाण्याखाली आणण्याचा मानस, रेंगाळलेले 89 सिंचन प्रकल्प तातडीने मार्गी लावण्याचा निर्धार, 5 लक्ष शेततळी आणि विहिरी आणि 10 लक्ष कंपोस्ट खताचे खड्डे आणि जमिनीचा कस शास्त्रशुद्ध पद्धतीने तपासण्याच्या योजनेची मार्च 2017 अखेर 100 टक्के अंमलबजावणी, या लक्षणीय बाबी आहेत. याचबरोबर ‘प्रधानमंत्री ग्रामसडक योजने‘साठी 19 हजार कोटींची रक्कम देण्यात आली आहे. भारतातील सर्व खेडी, वाड्या-वस्त्या 2019 पर्यंत या रस्त्यांनी जोडल्या जाणार आहेत. रस्त्यांचा लाभ न मिळणाऱ्या 65 हजार गावांच्या रहिवाशांना याचा लाभ होणार आहे. ‘मनरेगा‘ या रोजगार हमी योजनेसाठी रु. 38 हजार 500 कोटी बाजूला ठेवले आहेत. 1 मे 2018 पर्यंत सर्व खेड्यांना वीजपुरवठ्याची सोय उपलब्ध होणार आहे. ‘निर्मल‘ग्रामांना केंद्र सरकारच्या योजनांचा लाभ मिळताना प्राधान्य दिले जाणार आहे. याचबरोबर ‘डिजिटल साक्षरते‘चा प्रसार ग्रामीण भागात केला जाणार असून, पुढील 3 वर्षांत 6 कोटी कुटुंबांना हा फायदा मिळणार आहे. 

आरोग्य आणि सामाजिक लाभांसाठी रु. 1 लाख 51 हजार कोटींची तरतूद करण्यात आली आहे. प्रत्येक कुटुंबाला रु. 1 लाख आरोग्यविमा देण्याची योजना असून, वरिष्ठ नागरिकांना रु. 30 हजारांचा अतिरिक्त विमा घेता येणार आहे. दारिद्य्ररेषेखालील कुटुंबांना स्वयंपाकाचा गॅस घेण्यासाठी साह्य करण्यासाठी रु. 2 हजार कोटींचा निधी बाजूला ठेवला आहे. रास्त भावात औषधांचा पुरवठा करणारी 3 हजार दुकाने मार्च 2017 पर्यंत उघडली जाणार असून, मूत्रपिंडाच्या विकारामुळे डायलिसिस घ्यावा लागणाऱ्या रुग्णांसाठी विशेष कार्यक्रम हाती घेण्यात येईल. 

रोजगारनिर्मितीसाठी तंत्रकौशल्याला प्रोत्साहन देणे आवश्‍यक आहे. 62 नवोदय विद्यालये सुरू केली जाणार असून, ‘सर्व शिक्षा अभियाना‘तील गुणवत्ता वाढविण्यावर भर दिला जाणार आहे. अनुसूचित जाती/ जमातींमधील उद्योजकांना प्रशिक्षण व उत्तेजन देण्यासाठी ‘स्टॅंड अप इंडिया‘ योजना आणली जाणार असून, दलित चेंबर ऑफ कॉमर्ससारख्या औद्योगिक संघटनांच्या सहकार्याने सुमारे 2.5 लाख उद्योजकांना लाभ होणार आहे. बॅंकांच्या प्रत्येक शाखेला यातील किमान 2 प्रकल्पांना वित्तपुरवठा करणे बंधनकारक राहणार आहे. विविध तंत्रकौशल्ये शिकविणाऱ्या 1500 संस्था स्थापन केल्या जाणार असून, त्यासाठी रु. 1800 कोटींची तरतूद केली आहे. उद्योगकतेचा प्रसार करण्यासाठी मोठ्या प्रमाणात ‘ऑनलाइन‘ अभ्यासक्रम सुरू करण्याची योजना आहे. नवीन नोकऱ्या निर्माण होण्यासाठी पहिल्या 3 वर्षांमध्ये भविष्य निर्वाह निधीसाठी नोंदणी होणाऱ्या रु. 15000पर्यंतच्या नोकरदारांची 8.33 टक्‍क्‍यांची रक्कम सरकार भरणार आहे. दुकाने सातही दिवस चालू राहण्याची परवानगी दिल्यास अधिक रोजगाराच्या संधी उपलब्ध होतील, हे हेरून ‘शॉप ऍक्‍ट‘मध्ये बदल सुचविण्यात आले आहेत. हे बदल त्या-त्या राज्य सरकारने अंगीकार केल्यावर अस्तित्वात येतील. 