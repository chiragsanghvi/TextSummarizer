वानखेडेवर चौकार षटकारांचा ब्लॉकब्लस्टर शो

चाळीस षटकांतील 459 धावांच्या तडाख्यात इंग्लडची यशाची मेजवानी 
मुंबई - वानखेडे स्टेडियम ट्‌वेंटी-20 प्रकारात धावांच्या आतषबाजीसाठीच प्रसिद्ध आहे. शुक्रवारचा चौकार षटकारांचा ब्लॉकब्लस्टर शोच वानखेडेवर झाला. 40 चौकार आणि 22 षटकारांच्या धडाक्‍याने चारशे धावांची आतषबाजी झाली आणि त्यात इंग्लंडने बाजी मारत विश्वकंरडक ट्‌वेटी-20 स्पर्धेतील आव्हान राखले. 

सिक्‍सर किंग गेलच्या आतषबाजीने तोंड पोळलेल्या इंग्लंडने धावांच्या पाठलागास पसंती दिली. पहिल्या दहा षटकांत सव्वाशे धावांचा तडाखा देणाऱ्या दक्षिण आफ्रिकेला अखेरच्या दहा षटकांत आठ विकेट असतानाही 104 धावाच करता आल्या, हेही शक्‍य झाले तेही अखेरच्या तीन षटकांतील 47 धावांच्या तडाख्यामुळे. जवळपास एका वर्षापूर्वी घरच्या मैदानावर आफ्रिकेला 231 धावांचे संरक्षण करता आले नव्हते, हीच बाब इंग्लंडला प्रेरणा देत होती. त्यांनी आक्रमणास प्रतिआक्रमणाने उत्तर दिले. विकेट जात असतानाही आवश्‍यक धावगतीपेक्षा जास्त वेगाने तडाखा सुरूच ठेवला; पण इमरान ताहीर आणि जेपी डुमिनी या फिरकी दुकलीने धावगतीस वेसण घातली होती, अखेर आफ्रिकेच्या 20 चौकार आणि 13 षटकारांच्या तडाख्यास इंग्लंड 20 चौकार व 9 षटकारांचे उत्तर देऊ शकले; पण जास्त एकेरी दुहेरी धावांनी इंग्लंडला यशस्वी केले. 

हाशिम आमला व क्विंटॉन डी कॉकच्या तडाख्याने इंग्लंडची पहिली सात षटके सहा गोलंदाजांनी टाकली होती. मात्र, डिव्हिलियर्सचे अपयश तसेच सलामीवीरांना अर्धशतकाचे शतकात रूपांतर करण्यात आलेल्या अपयशाने धावगती कमी झाली. जेपी डुमिनीने त्यात जान ओतली. पहिल्या 15 चेंडूत अर्धशतक करणाऱ्या इंग्लंडच्या फलंदाजांना आक्रमक सुरवातीचा पुरेसा फायदा घेता येत नव्हता. एखादा आक्रमक टिकला, तर ते जिंकू शकणार होते, ही कामगिरी चौथ्या क्रमांकावरील जो रुटने बजावली. तसेच आफ्रिकेने 20 वाइड धावांची खैरात करीत हातभारच लावला. शेवटच्या षटकात विजयासाठी एक धाव हवी असताना इंग्लंडचे दोन फलंदाज परतले; पण निकाल बदलला नाही. 

संक्षिप्त धावफलक - 4 बाद 229 (हाशिम आमला 58 - 31 चेडूत 7 चौकार व 3 षटकार, क्विंटॉन डी कॉक 52 - 24 चेंडूत 7 चौकार, एबी डिव्हिलियर्स 16-8 चेंडूंत 2 षटकार, फाफ डू प्लेसिस 17-17 चेंडूंत 1 चौकार, जेपी डुमिनी नाबाद 54 - 28 चेंडूत 3 चौकार व 3 षटकार, डेव्हीड मिलर नाबाद 28-12 चेंडूत 2 चौकार, 2 षटकार, मोईन अली 4-0-34-2) पराभूत वि. इंग्लंड - 19.4 षटकांत 8 बाद 230 (जॅसन रॉय 43 - 16 चेंडूत 5 चौकार, जो रुट 83 - 44 चेंडूत 6 चौकार व 4 षटकार, जॉस बटलर 21 - 14 चेंडूत 1 चौकार व 1 षटकार, रबाडा 4-0-50-2, काईल ऍबॉट 3.4-0-41-3, इम्रान ताहीर 4-0-28-1). 