चंदेरी दुनियेत ठरले भाग्यवान

आमच्या कुटुंबातील कोणीही अभिनय किंवा नृत्य क्षेत्रात नाही. मात्र, आईवडिलांनी पाठिंबा दिला, मार्गदर्शन केलं, विश्‍वास टाकला, त्यामुळंच मी कणखर बनले आणि चंदेरी दुनियेत वाटचाल करू लागले.

आमचे कुटुंब मूळचे पुण्याचे. सध्या नांदेड सिटीमध्ये राहतोय. माझं सहावीपर्यंतचं शिक्षण एसपीएम स्कूलमध्ये झालं. सातवीनंतरचं शिक्षण स्प्रिंगडेल स्कूलमध्ये घेतलं. त्यानंतर अकरावी व बारावी सिंहगड कॉलेजमध्ये केली आणि पुणे विद्यापीठातून बी.कॉम.ची पदवी घेतली. आता एमबीएचं शिक्षण घेणार आहे. मला लहानपणापासून नृत्याची आवड आहे. त्यामुळंच मी कथकचे धडे घेतले. आतापर्यंत तीनशे ‘स्टेज शो’ केले, दोनशे स्पर्धांमध्ये सहभाग घेतला. त्यामुळं तब्बल ७५ पारितोषिकांचा खजिना माझ्याकडं आहे. मला कथकमध्ये पीएच.डी. करायची होती. पण, ती इच्छा अपूर्णच राहिली. कारण, अचानकपणे माझा शिरकाव मॉडेलिंगमध्ये झाला. 

सहावीत असताना मला ‘काळूबाई मी तुझं लेकरू’ या गाण्यात दृष्टिहीन गरीब मुलीची भूमिका साकारण्याची संधी मिळाली. ती संधी दादा कोंडके यांच्या भावामुळंच मिळाली होती. त्यांनी एके ठिकाणी माझं नृत्य आणि अभिनय पाहिला होता. त्यामुळंच गाण्याच्या माध्यमातून का होईना, मला कला सादर करता आली. पण, अभिनयाबाबत मी फार गंभीर नव्हते. काही वर्षांनी आईच्या सांगण्यानुसार मी मॉडेलिंगचे प्रशिक्षण घेण्यास सुरवात केली. तेथे बंटी व प्रशांत सर यांचा पाठिंबा मिळाला. २००९ मध्ये ‘मिस पुणे’ स्पर्धा होती. त्यामध्ये १८ वर्षांपुढील युवतींना सहभागी होण्याची संधी होती. मात्र, बंटी व प्रशांत सरांनी स्पर्धा आयोजकांशी संवाद साधून मला त्या स्पर्धेत सहभागी करून घेण्यासाठी प्रयत्न केले. मी ‘रॅम्प वॉक’ करून स्पर्धा परीक्षकांनी विचारलेल्या प्रश्‍नांची उत्तरे दिली. त्यानंतर मला स्पर्धेत सहभागी करून घेतलं. सात ऑडिशन दिल्या आणि त्यात माझी निवडही झाली. विशेष म्हणजे ‘मिस पुणे’ स्पर्धेत ‘सेकंड रनरअप’ म्हणून माझी निवडही झाली. तो क्षण माझ्या आयुष्यात खूप मोठा होता.

अभिनयात पहिली संधी ‘रक्तबंध’ या मालिकेत मिळाली. यात मी बहिणीचं पात्र साकारलं. त्यानंतर ‘मेरी माँ’ मालिकेत अभिनय केला. ‘कुबुल है’ मालिकेत हुमेरीचं पात्र साकारलं. ‘महाभारत’ या मालिकेत राधेची भूमिका केली. ‘हम है ना’ या मालिकेत खलनायिका साकारली. मात्र, ही मालिका सुरू असताना मला डेंगी झाला. त्यामुळं मला या मालिकेतून बाहेर पडावं लागलं. ‘सरोजिनी’ या मालिकेतही अभिनय केला.

माझा अभिनयाचा प्रवास छोट्या पडद्यावर आणि तोही हिंदीत सुरू झाला. पण, मराठी मालिका व चित्रपटांमध्ये अभिनय करण्याचं माझं स्वप्न असून ते मी लवकरच पूर्ण करणार आहे. त्याचप्रमाणं रंगभूमीवरही काम करण्याची इच्छा आहे. त्यासाठी ड्रामा स्कूलमध्ये प्रवेश घेणार आहे. माझे आईवडील दोघेही प्लॅस्टिक मोल्डिंगचा व्यवसाय सांभाळतात. त्याचप्रमाणे महा- ई- सेवा केंद्रही पाहतात. लहान भाऊ सिंहगड कॉलेजमध्ये इंजिनिअरिंग करत असून, तो फुटबॉलपटू आहे. म्हणजेच आमच्या कुटुंबात कोणीही अभिनय किंवा नृत्याशी संबंधित नाही. तरीही आईवडिलांच्या पाठिंब्यामुळं मी या क्षेत्रात यशस्वी होऊ शकले. मालिकांच्या चित्रीकरणामुळं मी मुंबईत राहते. आईवडिलांनी मार्गदर्शन केलं, माझ्यावर विश्‍वास टाकला. त्यामुळंच मी कणखर बनले. माझ्या अनेक मैत्रिणींना या क्षेत्रात यायचं होतं, पण त्यांना कुटुंबीयांकडून पाठिंबा मिळाला नाही. त्याबाबतीत मी खूप भाग्यवान आहे.