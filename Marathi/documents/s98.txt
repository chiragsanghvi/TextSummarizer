वकार युनूस यांच्या अहवालात खेळाडूंवर ताशेरे

पाकिस्तान संघाच्या अपयशाच्या ‘पोस्टमार्टेम’ची नांदी; कर्णधार आफ्रिदी आज चौकशी समितीसमोर उपस्थित राहणार
काची - आशिया आणि टी २० विश्‍वकरंडक स्पर्धेतील अपयशी कामगिरीनंतर टीकेचे धनी राहिलेले पाकिस्तान संघाचे प्रशिक्षक वकार युनूस यांनी आपला अहवाल पाकिस्तान क्रिकेट मंडळाचे अध्यक्ष शहरयार खान यांना सादर केला असून, त्यांनी सारी आगपाखड, सगळा दोष संघातील खेळाडूंवर ठेवला आहे.

पाकिस्तान संघाच्या अलीकडच्या मालिकेतील कामगिरीचे ‘पोस्टमार्टेम’ होणार यात शंका नाही. त्यासाठी दोन दिवस बैठकीचे आयोजन देखील करण्यात आले आहे; पण त्यापूर्वी प्रशिक्षक वकार युनूस यांनी आपला अहवाल सादर केला. सूत्रांनी दिलेल्या माहितीनुसार, त्यांनी खेळाडूंवर तोशेरे ओढले आहेत. प्रशिक्षकांनी ठरवून दिलेले नियोजन खेळाडूंनी मैदानावर कधीच अवलंबले नाही. खेळाडू आपल्याच विचाराने खेळत होते, असे अहवालात नमूद केले असल्याचे पाक मंडळाच्या एका अधिकाऱ्याने सांगितले. 

खेळाडूंबरोबरच प्रशिक्षकांनी आफ्रिदीच्या नेतृत्वावर देखील प्रश्‍नचिन्ह उपस्थित केले आहे. ‘खेळाडूंनी कधीही मेहनत घेतली नाही. प्रशिक्षकांच्या सूचनांकडे त्यांचे दुर्लक्ष होते. आफ्रिदी कर्णधार म्हणून कल्पानाशून्य वाटला. त्याचे अनेक निर्णय अनाकलनीय होते,’ असेही त्यांनी आपल्या अहवालात नमूद केले आहे. वकार यांनी केवळ दोन स्पर्धांचा नाही, तर आपल्या दोन वर्षांच्या कारकिर्दीचा अहवाल मंडळाला सादर केल्याचे या सूत्राने सांगितले. 

वकार यांनी अहवालात खेळाडूंवर ओढलेल्या ताशेऱ्यांसह काही सूचनाही केल्या आहेत. पाकिस्तान क्रिकेट मंडळाने या अपयशाची छाननी करण्यासाठी एका समितीची नियुक्ती केली असून, तिचे काम दोन टप्प्यांत चालणार आहे. वकार युनूस यांचा अहवाल पाक मंडळाने या समितीकडे पाठवला आहे. या समितीचे काम उद्यापासून लाहोर येथे सुरू होणार आहे. विश्‍वकरंडक स्पर्धेनंतर दुबईत राहिलेला कर्णधार शाहिद आफ्रिदी चौकशी समितीसमोर उपस्थित राहणार आहे.

अहवालातील तक्रारी आणि सूचना
संघातील वरिष्ठ खेळाडू प्रशिक्षकासह सपोर्ट स्टाफला जुमानत नाही
निवड समिती प्रशिक्षकापेक्षा कर्णधाराच्या मताला अधिक पसंती देते
निवड समितीच्या संघ निवडीला आधारच नाही
पाकिस्तानातील क्रिकेट सुधारण्यासाठी ठोस पावले उचलण्याची गरज
पाकिस्तान संघाची पुनर्बांधणी आवश्‍यक, बहुतेक वरिष्ठ खेळाडूंना वगळावे
