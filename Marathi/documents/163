
जगातील एकूण १४० व्यक्तींनी पनामात आर्थिक व्यवहार केल्याचे दिसून आले आहे. एकूण बारा देशांच्या माजी प्रमुखांची नावे यात आली आहेत. युक्रेनचे अध्यक्ष, सौदी अरेबियाचे राजे, चित्रपट अभिनेता जॅकी चॅन यांचीही नावे कागदपत्रात आहेत. चीनचे अध्यक्ष क्षी जिनपिंग यांच्या कुटुंबीयांची खाती परदेशात असून ब्रिटिश पंतप्रधान डेव्हिड कॅमेरॉन याच्या वडिलांचे खातेही आहे. आइसलँडच्या पंतप्रधानांचे परदेशात खाते असून लाखो डॉलर्स त्यात गुंतवलेले आहेत. जिनिपग यांनीही मोठी माया गोळा केली आहे. फिफाच्या नैतिकता समितीचे सदस्य जुआन प्रेडो दामियानी यांचे या प्रकरणाशी संबंधित तिघांबरोबर उद्योग व्यवसाय आहेत. युइएफएचे प्रमुख मिशेल प्लॅटिनी, फुटबॉलपटू लिओनेल मेस्सी व त्याचे वडील यांच्या नावे कंपनी आहे. आइसलँडचे पंतप्रधान सिगमुंदूर डेव्ही गुनालॉगसन यांच्यावर याच आठवडय़ात अविश्वासाचा ठराव असून आताच्या आरोपांमुळे ते आणखी गोत्यात आले आहेत.


