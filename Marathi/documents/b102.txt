#
सात एसएमई कंपन्यांचे आयपीओसाठी अर्ज

नवी दिल्ली : सात लघु व मध्यम व्यवसाय करणाऱ्या कंपन्यांनी (एसएमई) प्राथमिक समभाग विक्रीकरिता भांडवली बाजार नियामक "सेबी‘कडे अर्ज केला आहे. या कंपन्यांची राष्ट्रीय शेअर बाजार; तसेच मुंबई शेअर बाजाराच्या एसएमई मंचावर नोंदणी केली जाईल.

नवे वर्ष सुरू झाल्यानंतर एकूण सात लघु, मध्यम कंपन्यांनी एकत्रितपणे 34 कोटी रुपये उभारणीसाठी प्रस्ताव सादर केले आहेत. सिस्को इंडस्ट्रीज, क्रांती इंडस्ट्रीज, राघव रॅमिंग मास व एजीआय हॉस्पिटॅलिटीज्‌ या चार कंपन्यांनी बीएसईच्या एसएमई मंचावर नोंदणीसाठी; तर ग्लोबल इंटरनॅशनल कॅरियर्स, एचईसी इन्फ्रा प्रोजेक्‍ट्‌स व ऍर्टेमिस इलेक्‍ट्रिकल्स प्लॅन यांनी राष्ट्रीय शेअर बाजाराच्या ‘इमर्ज‘ मंचावर नोंदणीसाठी अर्ज केला आहे. या कंपन्या लॉजिस्टिक्‍स सेवा, ऑटोमोटिव्ह कम्पोनन्ट्‌स, इन्फ्रास्ट्रक्‍चर व हॉस्पिटॅलिटी क्षेत्रातील आहेत. लघु व मध्यम उद्योगातील कंपन्या सूचीबद्ध होत राहिल्या तर एसएमई बाजारपेठेत आत्मविश्वास निर्माण होईल, असे तज्ज्ञांचे मत आहे. गेल्या वर्षी 43 लघु व मध्यम कंपन्यांनी आयपीओद्वारे शेअर बाजारातून 327 कोटी रुपयांचे भांडवल उभारले होते

