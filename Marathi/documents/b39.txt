'किंगफिशर हाउस'चा लिलाव फसला
दीडशे कोटी राखीव किंमत, गुंतवणूकदारांची पाठ
मुंबई - विजय मल्ल्यांच्या बुडीत कर्जांच्या वसुलीसाठी एसबीआयने लावलेल्या किंगफिशर हाउसच्या लिलावाकडे गुंतवणूकदारांनी सपशेल पाठ फिरवली. 150 कोटी राखीव किंमत ठेवलेल्या या वास्तूसाठी एकही निविदा न आल्याने लिलाव पुन्हा घ्यावा लागणार आहे.

विलेपार्ले येथील देशांतर्गत विमानतळाजवळ किंगफिशर एअरलाइन्सचे मुख्यालय असलेली "किंगफिशर हाउस‘ ही वास्तू आहे. कर्जवसुलीसाठी "द सेक्‍युरिटायझेशन अँड रिकन्स्ट्रक्‍शन ऑफ फायनान्शियल ऍसेट्‌स अँड एन्फोर्समेंट ऑफ सेक्‍युरिटी इंटरेस्ट‘ (सर्फेसी) कायद्यानुसार एसबीआय कॅप ट्रस्टी कंपनीने गुरुवारी ई-लिलाव ठेवला होता. यासाठी 150 कोटींची राखीव किंमत निश्‍चित करण्यात आली; मात्र ती जास्त असल्याने गुंतवणूकदारांनी लिलावापासून चार हात लांब राहणेच पसंत केल्याचे जाणकारांचे म्हणणे आहे. लिलाव पुरता फसल्याने बॅंकांची चिंता वाढली आहे. मल्ल्यांचे किंगफिशर हाउस आणि गोव्यातील किंगफिशर व्हिला या दोन स्थावर मालमत्ता बॅंकेच्या ताब्यात आहेत; मात्र लिलावाला प्रतिसाद न मिळाल्याने तो पुन्हा ठेवावा लागणार आहे. गेल्या वर्षी फेब्रुवारीमध्ये न्यायालयातील खटला जिंकल्यानंतर कंपनीने किंगफिशर हाउसवर ताबा मिळवला होता. त्याशिवाय मल्ल्या यांचा गोव्यातील आलिशान बंगलाही ताब्यात घेण्यात आला आहे. किंगफिशरला एसबीआयने सर्वाधिक 1600 कोटींचे कर्ज दिले आहे.

एक महिन्याची मुदत द्या
सध्या लंडनमध्ये असलेल्या मल्ल्या यांनी आपल्याला एक महिन्याची मुदत मिळावी अशी विनंती अंमलबजावणी संचालनालयाला (ईडी) केली आहे. ईडीने गेल्या आठवड्यात मल्ल्यांना 18 मार्चला हजर राहण्याचे समन्स बजावले होते. मल्ल्या यांच्यावर ईडीने मनी लॉंडरिंगप्रकरणी गुन्हा दाखल केला होता. त्यानुसार चौकशीसाठी हजर राहण्याचे आदेश दिले होते; मात्र मल्ल्या यांनी शुक्रवारी (ता. 18) उपस्थित राहणे शक्‍य नसल्याचे सांगत एप्रिलपर्यंत मुदत मागितली आहे. ईडीने आतापर्यंत किंगफिशरचा मुख्य वित्त अधिकारी ए. रघुनाथन आणि युनायटेड ब्रेवरिजचा मुख्य वित्त अधिकारी रवी नेडुंगडी या दोन वरिष्ठ अधिकाऱ्यांची चौकशी केली आहे.
