सलमान, अक्षय, रणबीर, शाहरुखचा सर्वाधिक कर

मुंबई- अभिनेता सलमान खान आणि शाहरूख खान हे दोघेजण बॉलीवूडमधील सर्वाधिक कर भरणाऱ्या व्यक्तींच्या यादीत आघाडीवर आहेत. एका इंग्रजी वृत्तपत्राने दिलेल्या वृत्तानुसार देशात सर्वाधिक कर भरणाऱ्या करदात्यांच्या यादीत यावर्षीही कलाकार, शेअर ट्रेडर्स आणि प्रतिष्ठित वकिलांची संख्या अधिक आहे. 

सलमान खानने २० कोटी रुपयांचा आगाऊ कर भरला आहे. त्यानंतर अक्षय कुमारचा नंबर लागतो, त्याने १६ कोटींचा कर भरला आहे. यंदाच्या आर्थिक वर्षात सलमान खानच्या ‘बजरंगी भाईजान’ आणि ‘प्रेम रतन धन पायो’ या चित्रपटांनी अनुक्रमे ६०० कोटी आणि २०० कोटींचा व्यवसाय केला होता. 
दरम्यान, रणबीर कपूरने १५ कोटी आणि शाहरूख खान १४ कोटी आणि अमिताभ बच्चन यांनी ८.७५ कोटींचा कर भरला आहे. याशिवाय, मुंबईतून सर्वाधिक कर भरण्याचा मान गर्भनिरोधक उत्पादनांची निर्मिती करणाऱ्या फॅमी केअर लिमिटेडच्या टापरिया कुटुंबियातील चौघांनी मिळवला आहे. टापरिया कुटुंबियांनी भरलेल्या आगाऊ कराची एकत्रित रक्कम २११ कोटी इतकी आहे. 