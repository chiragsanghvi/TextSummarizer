
डॉ. बाबासाहेब आंबेडकर यांनी समाजातील अन्यायाविरुद्ध लढा दिला. त्यांनी आपले संपूर्ण आयुष्य समानता आणि प्रतिष्ठा मिळवण्यासाठी समर्पित केले होते, असे प्रतिपादन पंतप्रधान नरेंद्र मोदी यांनी गुरुवारी मध्य प्रदेशातील महू या डॉ. बाबासाहेब आंबेडकर यांच्या जन्मगावी केले. बाबासाहेब आंबेडकरांच्या १२५ जयंतीनिमित्त त्यांना अभिवादन करण्यासाठी मोदी यांनी गुरुवारी या गावाला भेट दिली. मध्य प्रदेशचे मुख्यमंत्री शिवराजसिंह चौहान हे सुद्धा तिथे उपस्थित होते. यावेळी एका जाहीर सभेमध्ये मोदींनी उपस्थितांशी संवाद साधला.
मोदी म्हणाले, यंदाचा अर्थसंकल्प हा पूर्णपणे ग्रामीण भाग आणि शेतकऱ्यांना समर्पित करण्यात आला आहे. आजपासून २४ एप्रिलपर्यंतच्या काळात देशभरात ‘ग्रामउदय से भारतउदय’ अभियान आयोजित करण्यात आली आहे. केवळ ५-५० शहरांचा विकास करून देशाचा विकास साधता येणार नाही. त्यासाठी गावांचा पाया मजबूत केला पाहिजे आणि शाश्वत विकासाच्या दिशेने वाटचाल केली पाहिजे. देशातील गरिबांना सुविधा मिळावी म्हणून अनेक नागरिकांनी स्वेच्छेने गॅस सिलिंडरवरील अनुदानाचा त्याग केला. त्यांचे कौतुकच करायला हवे, असेही त्यांनी सांगितले 

