भारतीय महिलांचे आव्हान संपुष्टात

निर्णायक लढतीत वेस्ट इंडीजकडून ३ धावांनी पराभव
मोहाली - भारतीय पुरुषांप्रमाणे मोठ्या अपेक्षांनी मायदेशातील ट्‌वेन्टी-२० विश्वकरंडक स्पर्धेत खेळणाऱ्या महिला संघाचे आव्हान साखळीतच संपुष्टात आले. अखेरच्या चेंडूपर्यंत रंगलेल्या या सामन्यात वेस्ट इंडीजने अवघ्या तीन धावांनी विजय मिळवला. ४५ चेंडूंत ४० धावा करणाऱ्या देंद्रा डॉटिन हिने टाकलेल्या अखेरच्या षटकात तीन फलंदाज बाद झाले. 

हरमनप्रीत कौर आणि अनुजा पाटील यांच्या प्रभावी फिरकीच्या जोरावर भारताने वेस्ट इंडीजला ११४ धावांत रोखण्याची कामगिरी केली होती; पण हे नाममात्र आव्हान पार करणे भारतीय संघाला जमले नाही. अखेरच्या षटकांत १० धावांची गरज असताना भारताने तीन फलंदाज गमावले आणि तेथेच सामना हातून निसटला. कर्णधार मिताली राज पहिल्याच चेंडूवर बाद झाली. त्यानंतर स्मृती मानधना आणि वेदा कृष्णमूर्ती यांनी डाव सावरण्याचा प्रयत्न केला; पण त्याही खराब फटका मारून बाद झाल्या. अनुजा पाटील आणि झूलन गोस्वामी यांनी यांनी महत्त्वपूर्ण भागीदारी करून विजयाच्या जवळ नेले होते. एक शानदार षटकार मारून विजयाच्या आशा उंचावणारी झूलन लगेचच धावचीत झाली. त्या वेळी भारताला ८ चेंडूंत १० धावांची गरज होती; परंतु अखेरच्या षटकांत तीन फलंदाज भारताने गमावले.

भारताने वेस्ट इंडीजला प्रथम फलंदाजी दिली होती. अनुजा पाटीलच्या प्रभावी फिरकी माऱ्यामुळे विंडीजची ३ बाद ३६ अशी अवस्था केली होती. विंडीजची कर्णधार स्टॅफिन टेलरने आक्रमक पवित्रा घेत दडपण उडविले आणि देंद्रा डॉटिनसह ५७ धावांची बहुमोल भागीदारी रचली. डॉटिनने ४० चेंडूंत ४५ धावा केल्या. विंडीजचा डाव सावरणाऱ्या या दोन्ही फलंदाजांना हरमनप्रीतने बाद केले. 

संक्षिप्त धावफलक : वेस्ट इंडीज - २० षटकांत ८ बाद ११४ (स्टॅफिन टेलर ४७ - ४५ चेंडूंत ५ चौकार, देंद्रा डॉटिन ४५ - ४० चेंडूत ५ चौकार, अनुजा पाटील ३-१६, हरमनप्रीत कौर ४-२३) वि.वि. भारत - ९ बाद १११ (स्मृती मानधना २२, वेदा कृष्णमूर्ती १८, अनुजा पाटील २६, झूलन गोस्वामी २५, डॉटिन ३-१६, फ्लेचर २-१५.)