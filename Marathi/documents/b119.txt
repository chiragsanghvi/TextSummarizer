
आता उरले फक्त नूतनीकरणापुरते!
वर्ष २००९ पासून जिल्हावार अल्पबचत कार्यालये बंद होऊ लागली. तेथील कर्मचाऱ्यांना अन्य खात्यांत वर्ग केले जाऊ लागले. मुंबई, ठाणे, पुणे, नागपूर, औरंगाबाद, नाशिक अशा विभागीय कार्यालयांतील कर्मचारीसंख्या निम्म्याने घटलेली आहे. आधीच्या एजंटांच्या एजन्सीचे फक्त नूतनीकरण करण्याचे काम या खात्याकडे शिल्लक राहिले आहे. अल्पबचतीला प्रोत्साहन देण्याचे किंवा त्याचा प्रचार, प्रसार करून विकास करण्याचे कोणतेही प्रयत्न केले जात नाहीत. किंबहुना त्यांना यासंदर्भात कोणतेही उद्दिष्टच दिले जात नसल्याचे समजते. दुसरीकडे, टपाल खात्याकडून मात्र जास्तीत जास्त खाती उघडण्याचे आणि अधिकाधिक गुंतवणूक मिळविण्याचे आवाहन एजंटांना केले जाते. पण राज्य सरकारच्या अखत्यारीतील हे खाते आणि केंद्र सरकारच्या अखत्यारीतील टपाल खाते यांच्यातील समन्वय, संपर्क दुरावल्याने प्रत्यक्ष काम करताना एजंटांना येणाऱ्या अडचणींकडे, तक्रारींकडे पाहायला, त्या सोडवायला कोणी वालीच राहिलेला नाही, असे वास्तवातील चित्र आहे.   

थोडक्‍यात, एकीकडे अल्पबचत योजनांविषयी केंद्र सरकारकडून प्रोत्साहन, तर राज्य सरकारकडून उदासीनता असे चित्र दिसते. केंद्र सरकार आणि जनतेला ‘हवीशी’ वाटणारी ही योजना एकूणच राज्य सरकारला ‘नकोशी’ झालीय, हे कटूसत्य आहे. 

