बांगलादेशविरुद्ध कोहली, धावगतीकडेच लक्ष

बंगळूर : देशभरात होळीची धूम असताना बुरा न मानो होली है, असे म्हटले जात आहे; पण भारतीय क्रिकेट रसिक त्याचवेळी बरे झाले कोहली फॉर्मात आहे, असे म्हणतच विश्‍वकरंडकातील बांगलादेशविरुद्धच्या विजयाची तसेच धावगती उंचावण्याची आशा बाळगत आहेत. या लढतीचे तिकीट मिळवलेला प्रत्येक जण कोहली आपल्या दत्तक शहरात चौकार, षटकाराची मेजवानीच देईल, अशी आशा बाळगत आहेत. 

या स्पर्धेत पाकिस्तानला हरवल्यामुळे भारतीय क्रिकेट रसिकांना आता जगज्जेतेपदाचे वेध लागले आहेत; पण न्यूझीलंडविरुद्धचा पराभव आणि पाकविरुद्धचा विजय यात फरक केवळ कोहलीची खेळी हाच होता. याची जाणीव आहे. त्यामुळे बांगलादेशला हरवायचे असेल, धावगती उंचवायची असेल, तर कोहलीच्या बॅटचा पट्टा त्याच्या बंगळूर शहरात चालायला हवा. कोहली हा आयपीएलमधील बंगळूर संघाचा कर्णधार, त्यामुळे बंगळूरवासीयांचा लाडकाच. आता बागेत खेळल्यासारखी फलंदाजी त्याने करावी, हीच त्यांची आशा आहे. या सामन्याच्या खुल्या मार्केटमधील सर्व तिकिटे काही तासांतच संपली. तरीही चाहते स्टेडियमच्या आसपास फेरफटका मारत तिकीट मिळेल का, याचा अंदाज घेत आहेत. 

भारतीयांना गाफील राहून चालणार नाही. न्यूझीलंडची फिरकी गोलंदाजी भारताची डोकेदुखी ठरली होती. बांगलादेशकडे भारतास सतावणारे वेगवान गोलंदाज नसले तरी, त्यांची फिरकी नक्कीच प्रभावी आहे. चिन्नास्वामी स्टेडियमची खेळपट्टी फलंदाजीचे नंदनवन नाही. तिथे फिरकीस साथ लाभते. बांगलादेशने ऑस्ट्रेलियास चांगलेच सतावले होते. क्षेत्ररक्षणाची साथ लाभली असती तर बांगलादेशने बाजीही मारली असती. त्यामुळेच तर बांगलादेशविरुद्धचा विजय कोणीही गृहीत धरणार नाही. बांगलादेशवरील दडपण विराट कोहली मैदानात असेपर्यंत कायम राहील. तोपर्यंतच भारताच्या विजयाच्या आशाही उंचावलेल्या असतील. 

बांगलादेशचा प्रभावी फिरकी मारा निष्प्रभ करण्यासाठी अजिंक्‍य रहाणेला खेळवण्याचा विचार सुरू आहे. भारतीय संघातील अजिंक्‍य रहाणेने सोमवारी सराव केला होता. त्या वेळी त्याने प्रामुख्याने फिरकी गोलंदाजांना मारा करण्यास सांगितले होते. बांगलादेशची फिरकीची ताकद लक्षात घेऊनच फलंदाज मार्गदर्शक संजय बांगर यांच्या या सूचना होत्या. आता तो बांगलादेशविरुद्धच्या आशिया स्पर्धेच्या अंतिम सामन्यात अर्धशतक करणाऱ्या शिखर धवनची जागा घेणार की रोहित शर्माची, हाच प्रश्‍न आहे. त्याचबरोबर आशिष नेहरा, जसप्रीत बुमराह या मध्यमगती गोलंदाजांच्या जोडीला अश्‍विन, रवींद्र जडेजा आणि हरभजनसिंग यांना खेळवण्याचा विचार करीत आहे. हरभजनचा पंड्याच्या जागी समावेश शक्‍य आहे.
