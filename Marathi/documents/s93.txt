कोटला मैदानावर ठरणार नाणेफेकीचा कौल निर्णायक

विश्‍वकरंडक स्पर्धेतील संघाच्या सातत्याचा विचार करायचा झाल्यास न्यूझीलंडच पहिल्या उपांत्य फेरीतील विजेता संघ म्हणून समोर येतो. पण, किमान टी-२० क्रिकेटमध्ये हे इतके सोपे नाही. फिरोजशाह कोटला मैदानावर खेळवल्या जाणाऱ्या या सामन्याचा निकाल आणखी एका गोष्टीवर अवलंबून आहे. ती म्हणजे नाणेफेक. जो संघ येथे नाणेफेक जिंकेल तो कोटलाच्या खेळपट्टीवर आव्हानाचा पाठलाग करण्यास पसंती देईल. ती त्या संघाला मिळालेली मोठी संधी असेल. कोटलाच्या खेळपट्टीवर प्रथम गोलंदाजी करणाऱ्या संघाला फिरकी गोलंदाजीचा फायदा होईल. पण, दुसऱ्या डावात फिरकीच काय वेगवान गोलंदाजीलाही साथ मिळणार नाही. न्यूझीलंड संघातील सॅंटनेर आणि ईश सोधी हे फिरकी गोलंदाज उपखंडात खेळत असावेत अशी कामगिरी करत आहेत. सुपर टेनमधील चारही लढती न्यूझीलंडने जिंकल्या त्यात त्यांचा वाटा मोलाचा होता. 

इंग्लंडची फलंदाजी फॉर्मात दिसून येत आहे. जेसन रॉय, ॲलेक्‍स हेल्स, ज्यो रुट, जोस बटलर यांना रोखणे नक्कीच आव्हानात्मक आहे. फिरकी गोलंदाजीच त्यांच्या फलंदाजीवर अंकुश ठेवू शकते. पण, जर फिरकी गोलंदाजांना पहिल्या डावात गोलंदाजी करण्याची संधी मिळाली, तरच हे शक्‍य आहे. गोलंदाजीच्या आघाडीवर न्यूझीलंडकडे खेळपट्टीच्या स्वरूपानुसार पर्याय उपलब्ध आहेत. इंग्लंड या आघाडीवर कमी पडू शकतो. न्यूझीलंड संघच सर्वोत्तम दिसून येत आहे. पण, नाणेफेकीचा कौल निर्णायक ठरणार यात शंका नाही.