'बाजीराव-मस्तानी'च्या प्रेमकथेला मराठमोळ्या पोवाड्याचा साज

मुंबई : बॉलीवूडमध्ये काही दिग्दर्शक असे आहेत, की एखादी कलाकृती साकारताना तिचं प्रत्येक अंग त्यांना परिपूर्ण हवं असतं. मग त्यासाठी जास्त कालावधी लागला तरी चालेल. संजय लीला भन्साळी अशांपैकीच एक. आपल्या चित्रपटातील प्रत्येक फ्रेम त्यांना परिपूर्ण, सर्वांगसुंदर हवी असते. त्यामुळेच आगामी ‘बाजीराव-मस्तानी‘मध्ये मराठमोळा पोवाडा गुंफण्यास ते विसरले नाहीत. 

पेशव्यांचा इतिहास, त्यांचा पराक्रम अन्‌ प्रामुख्याने बाजीराव-मस्तानीची प्रेमगाथा म्हणजे अनेकांच्या औत्सुक्‍याचा विषय. हीच सुरस प्रेमकहाणी भन्साळी लवकरच मोठ्या पडद्यावर घेऊन येत आहेत. या कथेचे विविध कंगोरे अभ्यासताना पेशवाईत पोवाड्याला असलेलं अनन्यसाधारण महत्त्व त्यांच्या ध्यानात आलं नसतं तरच नवल. राजे-रजवाड्यांचे शौर्य, त्यांच्या वीरतेची ओळख जनसामान्यांना या पोवाड्यांतूनच होत असे. मराठा साम्राज्याची शान अशा प्रकारेच मोठ्या पडद्यावर दाखवण्यासाठी ‘बाजीराव-मस्तानी‘मध्ये पोवाडा समाविष्ट करण्यात आला आहे. हा मराठमोळा पोवाडा रचताना खुद्द भन्साळींनीही त्याचा सखोल अभ्यास केला. त्यांनी गणेश चंदनशिवे यांच्याकडून पोवाडा लिहून घेतला असून, त्यांच्याच आवाजात तो ऐकता येणार आहे.