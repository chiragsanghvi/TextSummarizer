
मुंबई छ मुंबई शेअर बाजाराच्या निर्देशांकाने (सेन्सेक्‍स) दोन महिन्यांतील नीचांकी पातळीवरून 149 अंशांची उसळी सोमवारी घेतली. खरेदीच्या जोरामुळे सेन्सेक्‍स 25 हजार 760 अंशांवर बंद झाला. दरम्यान, राष्ट्रीय शेअर बाजाराच्या निर्देशांकात (निफ्टी) 44 अंशांची वाढ होऊन तो 7 हजार 806 अंशांवर बंद झाला.

मुंबई शेअर बाजार सकाळी सुरू झाल्यानंतर सेन्सेक्‍समध्ये घसरण होण्यास सुरवात झाली. ऑक्‍टोबरमध्ये घाऊक चलनवाढीत थोडीशी वाढ झाल्याने गुंतवणूकदारांमध्ये दुपारनंतर उत्साह निर्माण झाला, त्यामुळे दुपारनंतर परिस्थिती सुधारून खरेदीचा जोर वाढला. अखेर सेन्सेक्‍स मागील सत्राच्या तुलनेत 149 अंशांची वाढ होऊन 25 हजार 760 अंशांवर बंद झाला. मागील आठ सत्रांत केवळ दुसऱ्यांदा सेन्सेक्‍समध्ये वाढ नोंदविण्यात आली आहे.

बॅंकिंग, बांधकाम, आरोग्य सुविधा आणि कॅपिटल गुड्‌स क्षेत्रातील कंपन्यांच्या समभागात वाढ झाली. गेलच्या समभागात सर्वाधिक 4.62 टक्के, तर त्याखालोखाल टाटा स्टील 3.44, डॉ. रेड्डीज 3.43, एसबीआय 3.23, वेदांत 2.75 आणि आयटीसी 2.69 टक्के वाढ झाली. कोल इंडियाच्या समभागात सर्वाधिक 1.94 टक्के, तर त्याखालोखाल इन्फोसिस 1.84, एचयूएल 1.54, टीसीएस 0.93 आणि टाटा मोटर्स 0.66 टक्के घसरण झाली. 
