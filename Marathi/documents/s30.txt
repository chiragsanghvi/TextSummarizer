विंडीज क्रिकेटचे पुनरुज्जीवन जागतिक क्रिकेटसाठी महत्त्वाचे

मोक्‍याच्या क्षणी अचूक निर्णय घेताना कर्णधारांवर नक्कीच कमालीचे दडपण असणार. जास्त वेळा निर्णय चुकला तर त्यांना दोष पत्करावा लागतो. अनेकदा ते अयोग्य असते, कारण सांघिक खेळात खेळाडूंची जबाबदारी सामुदायिक असते. आधी विंडीजविरुद्ध उपांत्य सामन्यात काही निर्णय भारताला भोवले. धोनीने शेवटचे षटक कोहलीला दिले. तो निर्णय असाच होता. अंतिम सामन्यात मॉर्गनने २०व्या षटकासाठी स्टोक्‍सकडे चेंडू दिला. स्टोक्‍स खरे तर नियमित गोलंदाज आहे, कोहली मात्र तसा नाही. त्यांच्या तुलनेत जास्त परिणामकारक आणि नियमित गोलंदाजांना प्रेक्षक बनावे लागले. अर्थात सारे घडून गेल्यानंतर असे बोलणे सोपे असते.

आश्‍चर्य म्हणजे मोईन अलीने गोलंदाजीच केली नाही. यामागे दव हे कारण होते का? पण मग रुटला नवा चेंडू देण्यात आला आणि त्याने आवश्‍यक यश मिळवून दिले. धक्कादायक असे की त्याला एकच षटक दिले गेले. तेव्हा त्याने आणखी दोन षटके टाकली असती तर मॉर्गनसमोर अखेरच्या षटकासाठी विलीचा पर्याय असता. इंग्लिश गोलंदाजांमध्ये तो सर्वोत्तम होता. विलीच्या तुलनेत स्टोक्‍सला ब्रेथवेट आरामात लक्ष्य करू शकला. संपूर्ण सामन्यात आणि मग अखेरच्या षटकात स्टोक्‍सने खराब ‘लेंथ’वर मारा केला.

रुटला बाद होताना पाहून मला १९८७ मध्ये याच कोलकात्यात विश्‍वकरंडक अंतिम सामन्यातील माईक गॅटिंगची विकेट आठवली. दोन्ही फलंदाजांनी विकेट फेकून दिली आणि मोक्‍याच्या वेळी त्यांनी केवळ टिकण्याची गरज होती. या वेळी इंग्लंडला २० धावा कमी पडल्या.

एकंदरीत हे वर्ष वेस्ट इंडीज क्रिकेटसाठी विलक्षण फलदायी ठरले आहे. आयसीसीच्या प्रत्येक स्पर्धेत त्यांनी बाजी मारली. त्यांनी कमालीची जिगर, इच्छाशक्ती, निष्ठा आणि अभिमान खेळातून प्रदर्शित केला. त्यांचा कर्णधार सॅमीने मंडळाच्या कारभारावर टीका करताना परखड भाष्य केले. वेस्ट इंडीज क्रिकेटच्या भल्यासाठी सारे काही सुरळीत घडेल इतकीच माझी आशा आहे. त्यांच्या क्रिकेटच्या पुनरुज्जीवनासाठी ते महत्त्वाचे आहे आणि जागतिक क्रिकेटसाठी ते अजून महत्त्वाचे आहे. वेल प्लेड, वेस्ट इंडीज!(पीएमजी/इएसपी)