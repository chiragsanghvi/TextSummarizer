क्रिकेटपटूंनाही महिना अखेरीची झळ, बीसीसीआयने मानधन थकवल्याने उसनवारीची वेळ.
सुप्रीम कोर्टाने बीसीसीआयमध्ये प्रशासकीय समिती नेमली असली तरी बीसीसीआय आणि कोर्टातील लढाईत खेळाडूंचे हाल झाले आहेत. बीसीसीआयने टीम इंडियातील खेळाडूंचे गेल्या सहा महिन्यांचे मानधन थकवले आहे.
भारतीय संघाने आयपीएल सुरु होण्यापूर्वी गेल्या हंगामात १३ कसोटी सामने खेळले असून न्यूझीलंड, इंग्लंड, बांगलादेश आणि ऑस्ट्रेलिया या संघांविरुद्ध भारतीय संघाने दिमाखदार विजय मिळवला. पण या विजयी घौडदौडीनंतरही टीम इंडियाच्या क्रिकेटपटूंना मानधन मिळालेले नाही. जगभरातील क्रिकेटपटूंच्या सामनेनिहाय मानधनात भारतीय संघ अव्वल आहे. अंतिम अकरामध्ये समावेश असलेल्या खेळाडूला प्रत्येक कसोटीचे १५ लाख मिळतात. तर अन्य खेळाडूंना ७ लाख रुपये मानधन मिळते. पण गेल्या सहा महिन्यांपासून खेळाडूंना हे मानधन मिळालेले नाही. तर महिला खेळाडूंना एका मालिकेसाठी एक लाख रुपयांचे मानधन दिले जाते.
ऐरवी कसोटी सामना संपल्याच्या दोन महिन्यात आमच्या खात्यात मानधन जमा व्हायचे. पण गेल्या सहा महिन्यांपासून आम्हाला मानधनच मिळालेले नाही अशी माहिती टीम इंडियाच्या कसोटी संघातील एका वरिष्ठ क्रिकेटपटूने ‘इंडियन एक्सप्रेस’ला दिली.
देशांतर्गत कारभारातील अनियमिततेमुळे सुप्रीम कोर्टाने लोढा समितीची स्थापना केली. या समितीने केलेल्या शिफारशींची अंमलबजावणी करणे बीसीसीआय आणि संलग्न संघटनांना अनिवार्य करण्यात आले. प्रचंड चालढकलीनंतर बीसीसीआयने शिफारशींचा अंगीकार केला. बीसीसीआयचा कारभार चालवण्यासाठी सर्वोच्च न्यायालयाने प्रशासकीय समितीची नियुक्ती केली होती. या वादाचा फटका कसोटीपटूंना बसला. फेब्रुवारीमध्ये बीसीसीआयमध्ये कोणालाही स्वाक्षरीचे अधिकार नव्हते. त्यामुळे बिलांवर स्वाक्षरी कोण करणार हा संभ्रम होता याकडे बीसीसीआयमधील सूत्रांनी लक्ष वेधले. विद्यमान सचिव अमिताभ चौधरी यांच्याकडेच वेतनसंबंधीचे बिल मंजूर करण्याचे अधिकार आहेत. त्यामुळे मानधन देण्यास विलंब झाला असे सूत्रांचे म्हणणे आहे. तर महिला खेळाडूंनी बीसीसीआयसोबत करारपत्रकावर स्वाक्षरी केली की त्यांनादेखील तातडीने मानधन दिले जाईल असे पदाधिकाऱ्यांनी स्पष्ट केले.