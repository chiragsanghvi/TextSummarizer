नव्याचे स्वागत... जुन्यांनाही उजाळा

नव्या वर्षाचा पहिला दिवस म्हणजे प्रत्येकासाठी आनंदाचा सणच. या दिवशी अनेक जण वेगवेगळे संकल्प करतात आणि ते पूर्ण करण्यासाठी प्रयत्नही सुरू असतात. चंदेरी दुनियेतील तारकांनीही काही संकल्प केले आहेत. याविषयी...

फिटनेसला प्राधान्य : स्मिता शेवाळे
नवीन वर्ष म्हटलं, की अनेक जण नवनवीन संकल्प करत असतात. काहींचे ते पूर्ण होतात, तर काहींचे होत नाहीत. म्हणून संकल्प वा नवं ध्येय मनात न ठेवणं, हेही चुकीचं आहे. यंदा मी चांगल्या चित्रपटांमध्ये अभिनय करण्याचा संकल्प केला आहे. त्याचबरोबर विविध विषयांवरील पुस्तकेही वाचणार आहे. हे करता- करता आरोग्याकडे अजिबात दुर्लक्ष करणार नाही. फिटनेसलाही प्राधान्य देणार आहे.

काहीतरी हटके... : सई ताम्हनकर
मी कधीच संकल्प करत नाही. कारण, मी नेहमीच वेगळं काहीतरी करण्याचा प्रयत्न करते. त्यामुळे वर्षाचा पहिला दिवस संकल्पाच्या तणावाखाली अजिबातही घालवत नाही. उलट, अभिनयामध्ये नवनवीन प्रयोग काय करता येतील, यासाठीच माझा प्रयत्न असतो. संकल्प करणं चांगली गोष्ट असली, तरी तो पूर्ण करणंही गरजेचं असतं. त्यामुळं मी संकल्प न करताच जरा हटके काहीतरी करत असते.

ड्रायव्हिंग शिकणार- भार्गवी चिरमुले
सध्या मी टीव्ही आणि चित्रपटांच्या माध्यमातून विविधांगी भूमिका साकारत आहे. आगामी काळातही अशाच प्रकारच्या भूमिका साकारणार आहे. अभिनयात नवीन काहीतरी करण्याचा प्रयत्न आहे. चित्रीकरणामुळे आरोग्याकडे दुर्लक्ष होतं. त्यामुळं मी यंदा आरोग्यावरही लक्ष केंद्रित करणार आहे; तसेच ड्रायव्हिंग शिकणार आहे. या संकल्पाची तर मी मनाशी गाठच बांधली आहे.

आरोग्याकडे लक्ष देणार : श्‍वेता शिंदे
अनेक कलाकारांचं चित्रीकरणामुळं आरोग्याकडं दुर्लक्ष होतं. तसंच माझंही झालं आहे. त्यामुळं यंदा आरोग्यावर लक्ष केंद्रित करणार असून, वजन कमी करणार आहे. त्याचबरोबर विविध मालिकांसह चित्रपटांमध्येही विविधांगी भूमिका साकारणार आहे. हे करता- करताच आणखी वेगळं काही करता येतं का, याचाही विचार सुरू आहे.

सामाजिक कार्यात सहभाग : धनश्री काडगावकर
गेल्या वर्षी काय केलं आणि काय राहिलं, याचा आढावा घेतला आहे. त्यानुसार राहिलेल्या गोष्टींना प्राधान्य देणार आहे. नवीन वर्षात अभिनयामध्ये वेगळे प्रयोग करण्यावर भर देणार आहे. अभिनयासह सामाजिक कामांवरही भर देणार आहे. गरजू मुलांसाठी काय करता येते, याचाही विचार सुरू आहे. हे सर्व करत असतानाच पैशापेक्षा मानसिक समाधानावरच भर देणार आहे.

छंद जोपासणार : स्मिता गोंदकर
मी आतापर्यंत अभिनयात वेगवेगळ्या स्वरूपाची कामे केली. आगामी काळातही खूप कामे करणार आहे. याचबरोबर आरोग्याकडं माझं विशेष लक्ष असतंच अन ते यंदाही राहणार आहे. माझे छंदही जोपासणार आहे. हे करतानाच सामाजिक बांधिलकीच्या नात्याने काही उपक्रमांमध्ये सहभागी होणार आहे.

राहून गेलेल्या गोष्टी करणार : संस्कृती बालगुडे
2015 मध्ये मला जे शिकता आलं नाही, ते यंदा नक्कीच शिकणार आहे. त्याचबरोबर गेल्यावर्षी ज्या गोष्टी राहून गेल्या, त्या यंदा नक्कीच पूर्ण करणार आहे; तसेच ज्या चुका झाल्यात त्या दुरुस्त करण्याचा प्रयत्न करणार आहे. अभिनयामध्ये आगळंवेगळं करण्याचा प्रयत्न पहिल्यापासूनच आहे आणि यंदाही विविधांगी भूमिका साकारण्यावर भर देणार आहे. 