'कार्टी काळजात घुसली'चा शुक्रवारी शंभरावा प्रयोग

मुंबई - वसंत सबनीसलिखित "कार्टी काळजात घुसली‘ हे नाटक 25 वर्षांनंतर प्रशांत दामले यांनी पुन्हा रंगभूमीवर आणले आणि आता त्याचा शतकमहोत्सवी प्रयोग होत आहे. शुक्रवारी (ता.21) विलेपार्ले येथील दीनानाथ मंगेशकर नाट्यगृहात रात्री 8 वाजता शंभरावा प्रयोग होणार आहे, अशी घोषणा वांद्रे येथील एम.आय.जी क्‍लबमध्ये पत्रकार परिषदेत करण्यात आली. 

प्रशांत दामले म्हणाले की, माझ्या रंगभूमीवरील 33 वर्षांच्या कारकिर्दीत 11 हजार नाट्यप्रयोगांचा टप्पा पार करीन, असे कधी वाटले नव्हते; पण कुटुंबाची साथ, मित्रपरिवाराने दाखवलेला विश्‍वास आणि रसिकांनी भरभरून दिलेले प्रेम यामुळेच मला हे साध्य करता आले. या नाटकातील कालिदास कान्हेरे अर्थात कांचनच्या वडिलांची भूमिका हे माझ्यासाठी आव्हान होते. दोन्ही व्यक्तिरेखांना रसिकांनी भरभरून प्रतिसाद दिला आहे. 

"कार्टी काळजात घुसली‘च्या शंभराव्या प्रयोगाला महाराष्ट्राचे मुख्यमंत्री देवेंद्र फडणवीस, सांस्कृतिक कार्यमंत्री विनोद तावडे, प्रख्यात संगीतकार हृदयनाथ मंगेशकर, गायिका राधा मंगेशकर यांच्या उपस्थितीत हा प्रयोग होणार आहे. या नाटकाचे दिग्दर्शन विजय कदम यांनी केले असून प्रशांत दामलेंसोबत "होणार सून मी ह्या घरची‘प्रसिद्ध तेजश्री प्रधानने मुख्य भूमिका साकारली आहे.