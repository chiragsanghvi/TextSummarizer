खेळपट्टीपेक्षा आम्हीच दोषी - धोनी

नागपूर - जामठ्याची खेळपट्‌टी फलंदाजांसाठी आव्हानात्मक होती, हे जरी खरे असले तरी, आम्हीच क्षमतेनुसार खेळ करू शकलो नाही. त्यामुळे पराभवासाठी खेळपट्‌टीला दोष देणे चुकीचे आहे, अशा शब्दांत भारताचा कर्णधार महेंद्रसिंह धोनीने न्यूझीलंडविरुद्धच्या पराभवानंतर आपल्या भावना व्यक्त केल्या.

संथ खेळपट्‌टीवर गोलंदाजांनी न्यूझीलंडला अवघ्या १२६ धावांत रोखून धरल्यावर फलंदाजांनी घोर निराशा केल्याचे सांगून धोनी म्हणाला, ‘‘भारतीय संघ २० षटकांच्या आतच ७९ धावांत गारद होणे निश्‍चितच धक्‍कादायक बाब म्हणावी लागेल. न्यूझीलंडच्या फिरकी गोलंदाजांनी प्रभावी मारा केला. मात्र, भारतीय फलंदाज चुकीच्या पद्धतीने बाद झालेत, हेही सत्य नाकारता येत नाही. बहुतेक फलंदाजांचे ‘शॉट सिलेक्‍शन’ चुकीचे होते. फलंदाजांनी संयम दाखविला नाही.’’