
पंतप्रधानांची टीका, ‘ग्राम उदय से भारत उदय अभियान’चे उद्घाटन
डॉ. बाबासाहेब आंबेडकर यांचा वारसा गेली ६० वर्षे कमकुवत केल्याबद्दल काँग्रेसने पश्चात्ताप करायला हवा, असे सांगून पंतप्रधान नरेंद्र मोदी यांनी गुरुवारी दलितांच्या भावनांना हात घालण्याचा प्रयत्न केला आणि या महामानवाचे स्वप्न पूर्ण करण्यासाठी आपण झटत असल्याचे सांगितले. डॉ. आंबेडकर यांच्या शतकोत्तर सुवर्णजयंतीनिमित्त ‘ग्राम उदय से भारत उदय अभियान’चे त्यांनी उद्घाटन केले.
राष्ट्रीय नेत्यांवर हक्क सांगण्याचा प्रयत्न करीत असल्याबद्दल काँग्रेसच्या हल्ल्याचे लक्ष्य ठरलेल्या मोदींनी संधी साधून त्या पक्षाला प्रत्युत्तर दिले. सातत्याने सत्तेवर आलेल्या काँग्रेस सरकारांनी डॉ. आंबेडकरांशी संबंधित पाच स्थळांचा त्यांच्या कार्यकाळात विकास का केला नाही, असा प्रश्न त्यांनी विचारला.
डॉ. आंबेडकर यांच्या दूरदृष्टीचा वारसा पुढे नेण्यासाठी आपले सरकार करत असलेल्या प्रयत्नांची माहिती देताना मोदी यांनी सागरी प्रकल्प आणि दुर्बल घटकांचे सक्षमीकरण यांची उदाहरणे दिली. कित्येक वर्षे डॉ. आंबेडकर यांच्या दूरदृष्टीला कमी लेखण्यात आल्याचे ते म्हणाले.
दुसऱ्यांच्या घरी पाणी भरणाऱ्या एका महिलेचा मुलगा पंतप्रधान होऊ शकतो, याचे श्रेय डॉ. आंबेडकरांना जाते असे मोदी यांनी स्वत:चे उदाहरण देत सांगितले. डॉ. आंबेडकर शेवटी दिल्लीतील ज्या घरात राहिले तेथे स्मारक उभारण्याचा निर्णय आपल्या सरकारने घेतला आहे. काँग्रेसने हे का केले नाही, असा प्रश्न विचारून मोदी म्हणाले की आता आम्ही हे करीत असताना तुम्ही अस्वस्थ होत आहोत. मतपेढीच्या राजकारणात गुंतलेल्या काही लोकांनी समाजाला विभाजित करण्याशिवाय काही न केल्याचा टोला त्यांनी लगावला. 

