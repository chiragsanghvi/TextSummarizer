
जिहादी गटांना पाकिस्तानचा पाठिंबा
पाकिस्तान उच्च पातळीवर जिहादी गटांना सामील असून जम्मू-काश्मीर वेगळे काढणे हा त्यांचा उद्देश आहे
पाकचे अमेरिकेतील माजी राजदूत हुसेन हक्कानी यांचे वक्तव्य
पाकिस्तान उच्च पातळीवर जिहादी गटांना सामील असून जम्मू-काश्मीर वेगळे काढणे हा त्यांचा उद्देश आहे, पण ही चाल त्यांच्यावरच उलटली आहे, असे माजी राजनीतीज्ञ हुसेन हक्कानी यांनी लाहोर येथील दहशतवादी हल्ल्यानंतर सांगितले.
पाकिस्तानने गेली काही वर्षे जिहादी दहशतवाद्यांना पाठिंबा देऊन काश्मीर भारतातून हिसकावण्याचा प्रयत्न केला, पण आता पाकिस्तानातच दहशतवादी हल्ले सुरू झाले असून त्यांचेच धोरण त्यांच्यावर उलटले आहे असे असतानाही पाकिस्तानने दहशतवादी गटांविरोधात पूर्ण प्रमाणात युद्ध छेडलेले नाही असे पाकिस्तानचे अमेरिकेतील माजी राजदूत हक्कानी यांनी पीबीएसला दिलेल्या मुलाखतीत स्पष्ट केले.
पाकिस्तानचा जिहादी गटांना सुरुवातीपासून पाठिंबा आहे त्यामुळे अफगाणिस्तानात धाक जमवता येईल व काश्मीरही भारताकडून हिसकावता येईल असा पाकिस्तान सरकारचा हेतू होता आता ते सगळे डावपेच उलटले असले तरी पाकिस्तानची दहशतवादाविरोधातील लढाई पूर्ण स्वरूपाची आहे असे आपल्याला वाटत नाही असे सांगून ते म्हणाले की, भारताविरोधात लढण्याच्या व अफगाणिस्तानात धाक निर्माण करण्याच्या प्रलोभनांना पाकिस्तानातील लष्करी व नागरी नेतृत्व बळी पडले. अफगाण तालिबानमधून पाकिस्तानी तालिबानने जन्म घेतला. आता तर पाकिस्तान तालिबानमधून जमात उल अहरर हा गट वेगळा झाला आहे. पाकिस्तानने दहशतवाद्यांच्या विरोधात ताकदीनिशी कारवाई करणे अपेक्षित होते पण तसा कुठलाही इरादा दिसत नाही. जमानत उल अहरर या गटाने लाहोरमधील हल्ल्याची जबाबदारी घेतली असून त्यात ७२ जण ठार झाले आहेत. भारतकेंद्री दहशतवादी गटांवर पाकिस्तान सरकार कारवाई करण्यात कुचराई करीत आहे असा आरोप हक्कानी यांनी केला. लष्कर ए तोयबा, जैश ए महंमद यांनी भारतात हल्ले केले तेव्हा त्यांना मोकळे सोडण्यात आले पण आता पाकिस्तानात हल्ले करणाऱ्या फुटीर गटांमध्ये त्यांचे दहशतवादी सामील आहेत


