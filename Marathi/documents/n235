गुलजारच्या परिसस्पर्शाने मिळाली सुवर्णसंधी!

मुंबई - मी माझ्या करिअरची सुरुवात गुलजार यांच्यापासून केली. त्यांच्याबरोबर "उदास पानी‘ आणि "रात चांद और मैं‘ हे दोन अल्बम केले. त्यांचे मार्गदर्शन आणि आशीर्वादही मला नेहमीच लाभले. नुकतेच मी एक गाणे आशा भोसले यांच्याबरोबर कंपोझ केले. त्यांनीही मला आशीर्वाद दिले. इंडस्ट्रीतील या दोन दिग्गजांचे आशीर्वाद माझ्यासाठी खूप महत्त्वाचे आहेत, असे उद्‌गार संगीतकार आणि गायक अभिषेक रॉय याने काढले. 

अभिषेक रॉयने अनीस बझ्मी दिग्दर्शित "वेलकम बॅक‘ या चित्रपटासाठी एक थीम सॉंग बनवले आहे. त्यानेच ते कंपोझ केले आणि गायले आहे. "वेलकम बॅक टू द पार्टी‘ असे या गाण्याचे बोल आहेत. यापूर्वी अभिषेकने "पानसिंग तोमर‘, "साहब, बीबी और गॅंगस्टर‘, "आय ऍम कलाम‘ अशा काही चित्रपटांसाठी गाणी बनवली आहेत. या चित्रपटांनी चांगला व्यवसाय केला असला तरी हे सगळे चित्रपट वेगळ्या पठडीतील होते. "वेलकम बॅक‘ हा चित्रपट तद्दन व्यावसायिक आहे. याबद्दल अभिषेक म्हणाला, की "वेलकम बॅक‘ ही माझ्या करिअरमधील दुसरी इनिंग आहे, असे मी मानतो. कारण यापूर्वी केलेले सगळेच चित्रपट चांगले होते. त्यामुळे मला ओळखही मिळाली, हे खरे; परंतु चित्रपटांच्या मुख्य प्रवाहापासून मी दूर होतो. "पानसिंग तोमर‘ हा चित्रपट करताना हे माझ्या लक्षात आले. त्यानंतर चित्रपट स्वीकारणे मी बंद केले. कारण, मला त्याच धाटणीचे चित्रपट येत होते. साहजिकच थोडा वेळ थांबणे मला योग्य वाटले. त्यानंतर काही दिग्दर्शकांच्या भेटीगाठी घेणे सुरू ठेवले. अनीस बज्झी यांना भेटलो आणि त्यांना माझ्याकडील गाणी ऐकवली. त्यांना ती आवडली. त्यांनी "वेलकम बॅक‘चे थीम सॉंग करण्याची जबाबदारी माझ्यावर सोपवली. त्यांनी माझ्यावर दाखवलेला हा विश्‍वास मला खूप महत्त्वाचा वाटतो. माझ्यासाठी हा चित्रपट म्हणजे दुसरी इनिंग आहे. मुख्य प्रवाहातील चित्रपटांची दारे आता माझ्यासाठी खुली झाली आहेत, असे अभिषेक म्हणाला. 

"लाईफ इज गुड‘ हा चित्रपट मी नुकताच केला आहे. त्यातील एक गाणे आशा भोसले यांनी गायले आहे. त्यांचेही आशीर्वाद माझ्या पाठीशी आहेत. या दोन महान व्यक्तींबरोबर काम करण्याची संधी मिळाली हे मी माझे भाग्यच समजतो, असेही तो म्हणाला. 

विमानतळावर पहिली भेट 
गुलजार आणि अभिषेक यांची पहिली भेट दिल्ली विमानतळावर झाली. गुलजार यांना पाहताच अभिषेकने आपण संगीत दिलेल्या गाण्यांची ध्वनिफीत त्यांना दिली आणि त्यातूनच त्याचे नशीब फळफळले. अभिषेक म्हणाला, "तीनच दिवसांनी मला गुलजार यांच्या सेक्रेटरीचा फोन आला. गुलजारना तुमच्याशी बोलायचे आहे, असे ते म्हणाले आणि मी चक्क उडालोच. क्षणभर मला काहीच सुचेना. त्यांनी फोनवर गाणी आवडल्याचे सांगितले आणि भेटायला बोलावले. त्यानंतर त्यांच्याबरोबर काम करण्याची संधी मिळाली.‘