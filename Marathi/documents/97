
महाराष्ट्रासह आंध्र प्रदेश, तेलंगण, उत्तर कर्नाटक व उत्तर प्रदेशचा काही भाग आदी ठिकाणी दुष्काळ असून पाण्याचे प्रचंड दुर्भिक्ष निर्माण झाले आहे. या पाश्र्वभूमीवर बोलताना मोदी यांनी दुष्काळावर कायमस्वरूपी तोडगा काढण्यासाठी केंद्र सरकार प्रयत्नशील असून लवकरच त्याची अंमलबजावणी केली जाईल, असे स्पष्ट केले.
दरम्यान, बिहार, उत्तर प्रदेशचा पूर्व भाग, पश्चिम बंगाल, आसाम आणि ईशान्येकडील राज्यांत दुसरी हरितक्रांती लवकरच होईल, असे आश्वासन मोदींनी दिले. पुढील तीन वर्षांत १८ हजार खेडय़ांना वीज दिली जाईल असे पंतप्रधानांनी स्पष्ट केले.
आसाममध्ये तीन हजार खेडय़ांमध्ये विजेचे खांबही पोहोचलेले नाहीत. देशभरातील गेल्या तीन ते चार महिन्यांत ९०० खेडय़ांमध्ये वीज पोहोचल्याचे त्यांनी स्पष्ट केले. ब्रह्मपुत्रेसारखी नदी असतानादेखील आसामच्या नागरिकांना पाण्यापासून कशासाठी वंचित राहावे लागते, असा सवाल करीत त्यांनी काँग्रेसवर टीकास्त्र सोडले. या वेळी मतदार काँग्रेसला धडा शिकवतील असा विश्वास त्यांनी व्यक्त केला.
काँग्रेसने घराणेशाहीचे राजकारण व भ्रष्टाचाऱ्यांना प्रोत्साहन दिल्याचा आरोप पंतप्रधानांनी केला. घुसखोरीचा प्रश्न सोडवायला हवा, अन्यथा आसामचा विकास कठीण असल्याचे मोदींनी सांगितले

