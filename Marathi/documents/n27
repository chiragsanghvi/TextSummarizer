नवा चित्रपट : कपूर अँड सन्स

‘अपूर्ण‘ कुटुंबाची परिपूर्ण गोष्ट 
 
प्रत्येकच कुटुंब बाहेरून सुखी, आनंदी दिसत असलं, तरी ते असतंच असं नाही. कुटुंबातील प्रत्येकाच्या अपेक्षा, स्वप्नं आणि संघर्ष वेगळा असतो आणि त्याची एकाकी धडपडही सुरूच असते. शकुन बत्रा दिग्दर्शित ‘कपूर अँड सन्स‘ हा चित्रपट आजच्या जमान्यातील अशाच एका कुटुंबाची गोष्ट सांगतो. विनोदाचा आधार घेत दिग्दर्शक प्रत्येक पात्राचं अंतरंग उलगडून दाखवतो. एकत्र राहू पाहणाऱ्या प्रत्येकच कुटुंबाला काही मौल्यवान टिप्स चित्रपट कथेच्या ओघात देऊन जातो. साधी, सोपी कथा, खुसखुशीत व भावनिक प्रसंगांची मालिका, चांगलं संगीत, सर्वच कलाकारांचा देखणा अभिनय या चित्रपटाच्या जमेच्या बाजू आहेत. मध्यंतरापूर्वी बराच वेळ रेंगाळणारी व उत्कंठा ताणून ठेवण्यात कमी पडलेली कथा ही त्रुटी आहे.

‘कपूर अँड सन्स‘ची कथा सुरू होते तमिळनाडूतील कन्नूरमध्ये. नव्वदी ओलांडलेले कपूर आजोबा (ऋषी कपूर) त्यांचा मुलगा (रजत कपूर), सून (रत्ना पाठक-शहा) आणि दोन नातू अर्जुन (सिद्धार्थ मल्होत्रा) आणि राहुल (फवाद खान) यांची ही गोष्ट. अर्जुन नोकरी शोधण्यासाठी धडपडतोय, तर राहुलनं लेखक म्हणून नाव कमावलं आहे. आजोबांच्या आजारानिमित्त हे दोघं घरी येतात. मुंबईतील एका जागेच्या व्यवहारासाठी आलेल्या टियाशी (आलिया भट) दोघांचीही ओळख होते. या दोघा भावांमध्ये आई-वडिलांच्या बेबनावाच्या पार्श्‍वभूमीवर खटके उडू लागतात. राहुल आपलीच कथा चोरून मोठा लेखक झाल्याचं समजल्यानं अर्जुन नाराज आहे, राहुलची ‘असलियत‘ समजल्यानं आई त्याच्यावर चिडली आहे. अर्जुन टियाच्या प्रेमात पडला आहे, मात्र तिथंही राहुलचं अस्तित्व जाणवल्यावर तो पेटून उठतो. हे घर आता तुटण्याच्याच मार्गावर आहे. या सर्वांना एकत्र बांधणारा धागा आजोबाच असतात व त्यांच्या नजरेतून हा तणाव सुटत नाही. मात्र एका अनपेक्षित धक्‍क्‍यानं या कुटुंबाला एकत्र येणं भाग पडतं. आजोबांच्या स्वप्नातील ‘कपूर अँड सन्स‘चा फोटो अखेर निघतोच... 

कथेतील प्रत्येक दोन पात्रांमध्ये संघर्ष आहे. त्याचा परिणाम कुटुंबातील इतर सदस्यांवरही होतो आहे. हा संघर्ष अत्यंत सफाईदारपणे व प्रतिकांच्या माध्यमातून दाखवत दिग्दर्शकानं बाजी मारली आहे. सुरवातीच्या अर्ध्या तासात विनोदाचा सढळ हस्ते उपयोग केला असून, काही प्रसंग तुफान हसे वसूल करतात. आजोबांच्या पात्राच्या तोंडी असलेले ‘वन लायनर‘ भन्नाटच. आजोबांचं ‘राम तेरी गंगा मैली‘मधल्या मंदाकिनीवरचं प्रेम, राहुल व टियानं हॉटेलमध्ये लावलेली पैज हे प्रसंग जमून आले आहेत. मध्यंतरानंतर कथा अधिक भावुक होते व गुंतवूनही ठेवते. अर्जुन, राहुल व टिया यांच्यातील प्रेमाचा त्रिकोण व त्यातून निर्माण झालेली समज-गैरसमजांची मालिकाही कथेला पूरक ठरली आहे. ‘लडकी ब्युटिफूल...‘सारखी गाणही भन्नाट. 

ऋषी कपूर यांनी साकारलेले नव्वदीतील आजोबा धमाल मनोरंजन करतात. हे प्रेमळ आणि हिरवट आजोबा साकारताना त्यांनी मेकअपबरोबरच बोलक्‍या डोळ्यांचा छान वापर केला आहे. रजत कपूर आणि रत्ना पाठक-शहा यांनीही नेहमीप्रमाणे परफेक्‍ट अभिनय केला आहे. सिद्धार्थ कपूर आणि आलिया भटची केमिस्ट्रीही जुळली आहे. विनोदी आणि भावुक प्रसंगांतील आलियाचा अभिनय दाद देण्याजोगा. फवाद खान या तिघांत अधिक उजवा ठरतो. त्याच्या भूमिकेला अनेक पैलू आहेत व ते त्यानं ताकदीनं पेलले आहेत. 

एकंदरीतच, एका कुटुंबाची नातं टिकविण्यासाठीची धडपड मांडणारा हा चित्रपट मांडणी आणि अभिनयासाठी एकदा पाहण्यासारखा झाला आहे. 

श्रेणी : 3 

निर्मिती : करण जोहर 
दिग्दर्शन : शकुन बत्रा 
भूमिका : ऋषी कपूर, रत्ना पाठक-शहा, सिद्धार्थ कपूर, आलिया भट, फवाद खान आदी.