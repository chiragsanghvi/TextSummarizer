बीसीसीआयनेच आमची काळजी घेतली: ब्राव्हो

कोलकत्ता - विश्‍वकरंडक जिंकल्यानंतर वेस्ट इंडिज क्रिकेट मंडळावर तीव्र टीका करणाऱ्या कर्णधार डॅरेन सामी याला संघातील प्रसिद्ध अष्टपैलु खेळाडू ड्‌वेन ब्राव्हो यानेही पाठिंबा दर्शविला आहे. विंडीज मंडळापेक्षा भारतीय क्रिकेट नियामक मंडळाने (बीसीसीआय) वेस्ट इंडिज संघासाठी अधिक केल्याची भावना ब्राव्हो याने यावेळी व्यक्त केली. 

"वेस्ट इंडिजच्या क्रिकेट मंडळाचे व्यवस्थापन योग्य हाती नाही. मंडळाच्या एकाही पदाधिकाऱ्याचा वा संचालकाचा आम्हाला शुभेच्छा देणारा दुरध्वनी आला नाही. किंबहुना आम्ही हा विश्‍वकरंडक जिंकु; वा जिंकावा, असे मंडळास वाटत नव्हते,‘‘ अशी टीका ब्राव्होने केली. "वेस्ट इंडिजच्या एकदिवसीय संघामधून मला; वा गेल, रसेल यांसारख्या खेळाडूंना वगळण्यामागील कारण काय आहे,‘ अशी विचारणाही त्याने यावेळी केली. 

""या वर्षामध्ये आता आणखी ट्‌वेंटी ट्‌वेंटी सामने होणार नाहीत. आम्हाला एकदिवसीय संघामधून वगळण्यात आले आहे. दक्षिण आफ्रिकेविरुद्ध वेस्ट इंडिज संघाचे सामने होणार आहेत. परंतु, त्यावेळी संघात आम्ही नसू. भारतामध्ये आम्हाला मिळालेले प्रेम पहा. आमच्या स्वत:च्या मंडळापेक्षा बीसीसीआयने आमच्यासाठी जास्त केले आहे. मात्र क्रिकेटमुळे वेस्ट इंडिजमधील नागरिक एकत्र येत आहेत, ही अत्यंत आनंदाची बाब आहे,‘‘ असे ब्राव्हो म्हणाला.