आतापर्यंत अश्‍विन, जडेजा सर्वोत्तम

हा स्तंभ तुमच्यासमोर येईपर्यंत टी-२० विश्‍वकरंडक स्पर्धेतील उपांत्य फेरीचे चित्र स्पष्ट झालेले असेल. टी-२० क्रिकेटचे स्पर्धात्मक स्वरूप असे काही आहे की, येथे एखादा अफगाणिस्तानसारखा सहयोगी देशही पूर्ण सदस्य संघांसमोर उभा राहू शकतो. या क्रिकेटमध्ये गोलंदाज फारसा आनंद उपभोगू शकत नाही. पण, अश्‍विनसारखा एखादा गोलंदाज या क्रिकेटमध्ये एकापेक्षा अधिकवेळा सामन्याचा मानकरी ठरू शकतो. भारतातील खेळपट्टीला साथ देणाऱ्या खेळपट्टीवर अश्‍विन आणि त्याचा सहकारी रवींद्र जडेजा यांनी आतापर्यंत जबरदस्त कामगिरी केली आहे. प्रतिस्पर्धी फलंदाजांना त्यांनी अनेकदा पेचात टाकले आहे. दुसरीकडे वानखेडे स्टेडियमवरील खेळपट्टीवर चेंडू बॅटवर अगदी सहजपणे येत आहे. खेळपट्टीवर बाउन्स त्यांना फटकेबाजी करायला संधी देत आहे. 

क्वींटॉन डी कॉक आणि ज्यो रुट यांनी मुंबईत चांगली फलंदाजी केली. धावसंख्येचा पाऊस पडलेला हा सामना इंग्लंडने अखेरच्या षटकात जिंकला. ज्यो रुटच्या सुंदर फलंदाजीनेच इंग्लंडला हा सामना जिंकता आला. त्यापूर्वी डी कॉकने दक्षिण आफ्रिकेचे आव्हान उभे करताना सुरेख अर्धशतकी खेळी केली होती. जबरदस्त फॉर्ममध्ये असूनही आयपीएलच्या एकाही फ्रॅंचाईजीने मार्टिन गुप्टिलची निवड केली नाही याचे आश्‍चर्य वाटते. त्याने स्पर्धेची सुरवात षटकाराने केली. त्यानंतर त्याने ४८ चेंडूंत ८० धावांची सुरेख खेळी पाकिस्तानविरुद्ध केली. डी कॉकने अर्धशतकाबरोबर यष्टीमागे सहा झेलही टिपले. त्यामुळे या आठवड्याचा सीएट आंतरराष्ट्रीय पुरस्काराचा मानकरी तोच ठरतो.