 रिझर्व्ह बँकेकडून कर्जदरात कपातीची शक्यता
नवी दिल्ली : रिझर्व्ह बॅंक (आरबीआय) उद्या (मंगळवार) नव्या आर्थिक वर्षातील पहिला द्विमाही पतधोरण आढावा जाहीर करणार आहे. त्यामध्ये आरबीआय रेपो दरात पाव ते अर्ध्या टक्क्यांची कपात करण्याची शक्यता आहे. त्यामुळे आरबीआयच्या निर्णायकडे शेअर बाजारातील गुंतवणूकदारांचे लक्ष लागले आहे.

आरबीआयकडून होणार्‍या दर कपातीच्या अपेक्षेने आज (सोमवार) मुंबई शेअर बाजाराचा निर्देशांक सकाळच्या सत्रात 150 अंशांनी वधारला होता.

 महागाईचा कमी होणारा दर आणि औद्योगिक क्षेत्रातील निराशाजनक वातावरणामुळे आरबीआयकडून व्याजदर कपातीची शक्यता बळावली आहे. त्याचप्रमाणे सरकारची सकल देशी उत्पादनातील तूट 3.5 टक्क्यांवर आणण्याचे प्रयत्न या अपेक्षेला कारणीभूत आहे.
टपाल खात्याच्या (पोस्ट) माध्यमातून राबविल्या जाणाऱ्या सर्व अल्पबचत योजनांच्या व्याजदरात अपेक्षेपेक्षा मोठ्या प्रमाणावर कपातीची कुऱ्हाड चालवून मोदी सरकारने सर्वसामान्य, मध्यमवर्गीय गुंतवणूकदारांना ‘जोर का झटका‘ दिला आहे. ही व्याजदर कपात करून ‘चेंडू‘ रिझर्व्ह बॅंकेच्या कोर्टात टाकला आहे. केंद्राने अल्पबचत योजनांवरील व्याजदर कपात करून आरबीआयचा कर्ज स्वस्त करण्याचा मार्ग मोकळा केला आहे.

गेल्या द्विमाही पतधोरण आढाव्यात आरबीआयने व्याजदर "जैसे थे‘ ठेवले होते. रिझर्व्ह बॅंकेने रेपो रेट 6.75 टक्के कायम ठेवला होता आणि रोख राखीव गुणोत्तर (सीआरआर) 4 टक्‍क्‍यांवर तर रिव्हर्स रेपो दरही 5.75 टक्के कायम ठेवला होता.