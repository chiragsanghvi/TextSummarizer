कंगना? ओह माय गॉड, मी काय बोलू- हृतिक

मुंबई : लाखो तरुणींच्या गळ्यातील ताईत बनलेल्या हृतिक रोशनचा सुझान खानसोबत काडीमोड झाल्यानंतर अनेक अभिनेत्रींसोबत त्याचे नाव घेतले जाऊ लागले. सध्या हृतिक आणि कंगना राणावत यांचं जोडी जमल्याची जोरदार चर्चा बॉलिवूडमध्ये आहे. 

हृतिक आणि सुझान यांचा 2014 मध्ये घटस्फोट झाला होता. कंगनाबद्दल चर्चा सुरू असली तरी हृतिकने बॉलिवूड स्टाईलमध्ये या गोष्टीचा इन्कार केला. 1990 मधील ‘आशिकी‘ चित्रपटातले ‘धीरे धीरे से मेरी जिंदगी में आना‘ हे गाणं रिमेक करून हृतिक आणि सोनम कपूरवर चित्रीत करण्यात आले आहे. हे गाणं कोणाला समर्पित करणार असे विचारल्यावर त्याने चतुराईने सांगितले की, "हे गाणं डेडिकेट करावे अशी मुलगी सध्या तरी माझ्या आयुष्यात नाही. पण जर असं काही असेल तर मी नक्कीच तुम्हाला सांगेन." 

सुझानपासून वेगळे झाल्यानंतर अद्याप आपण सिंगल असल्याचा दावा हृतिकने केला. कंगना राणावतसोबत सूत जुळल्याबद्दल विचारल्यावर ‘ओह माय गॉड, यावर मी काय बोलू‘ असे म्हणत हृतिकने आश्चर्य व्यक्त केले. पुढे तो काही बोलण्याआधीच त्याची सहकलाकार सोनम कपूर म्हणाली, "तो अजून सिंगल आहे. हृतिकने हे आताच स्पष्ट केले."