राष्ट्रवादी, मनसेचा शिवसेनेला पाठिंबा 
रभाग समितीत अध्यक्ष निवड - महाआघाडीत बिघाडी
मुंबई - महापालिकेच्या प्रभाग समितीच्या निमित्ताने युतीतील राजकीय नाराजी संपल्यानंतर महाआघाडीला शनिवारी (ता. 9) नाराजीचा सामना करावा लागला. घाटकोपर येथील एन प्रभागात राष्ट्रवादी कॉंग्रेसच्या सदस्यांनी; तर वांद्रे-खार परिसरातील एच पूर्व/पश्‍चिम प्रभागात मनसेच्या सदस्यांनी शिवसेनेच्या उमेदवाराला पाठिंबा दिला; मात्र दोन्ही ठिकाणी अध्यक्ष पदाच्या उमेदवारांना समान मते मिळाली. अखेर चिठ्ठ्यांद्वारे दोन्ही ठिकाणी महाआघाडीच्या उमेदवाराचे नशीब उघडले.
पालिकेच्या आठ प्रभाग समित्यांच्या अध्यक्षपदासाठी शनिवारी निवडणूक झाली. यात कॉंग्रेस, राष्ट्रवादी कॉंग्रेस, मनसेच्या महाआघाडीला नाराजीचा फटका बसला. घाटकोपर येथील एन प्रभाग समिती अध्यक्ष पदासाठी राष्ट्रवादी कॉंग्रेसच्या प्रतीक्षा घुगे यांना उमेदवारी मिळण्याची शक्‍यता होती; मात्र त्यांना डावलून पुन्हा हारून खान यांनाच संधी देण्यात आली. त्यामुळे नाराज घुगे यांनी शिवसेनेच्या उमेदवार डॉ. भारती बावदाणे यांना मतदान केले; मात्र दोन्ही उमेदवारांना समान मते मिळाल्याने चिठ्ठी उडवून अध्यक्ष ठरवण्यात आला. यात राष्ट्रवादी कॉंग्रेसचे खान विजयी ठरले. या पदासाठी मनसेच्या सुरेश आवळे यांनीही अर्ज केला होता; मात्र थेट "कृष्णकुंज‘वरून दट्ट्या मिळाल्यानंतर त्यांनी शनिवारी अर्ज मागे घेतला.
अशीच स्थिती वांद्रे येथील एच-पूर्व/पश्‍चिम प्रभाग समितीच्या अध्यक्ष निवडीत झाली. मनसेतून शिवसेनेत प्रवेश केलेल्या गीता चव्हाण यांना उमेदवारी मिळाली होती. मनसेच्याच सुखदा पवार यांनी चव्हाण यांच्या बाजूने मतदान केले; मात्र कॉंग्रेसच्या उमेदवार कॅरल डिमेलो आणि चव्हाण यांना समान मते मिळली. चिठ्ठीद्वारे मात्र डिमेलो यांचे नशीब उघडले. दादर येथील जी उत्तर प्रभाग समितीच्या अध्यक्षपदी मनसेचे सुधीर जाधव यांची बिनविरोध निवड झाली. के पश्‍चिम प्रभाग समिती अध्यक्षपदासाठी युतीचे संजय पवार आणि ज्योत्स्ना दिघे यांना समान मते मिळाली. चिठ्ठीद्वारे संजय पवार यांना विजयी घोषित करण्यात आले.
कुर्ला येथील एल प्रभाग समितीच्या अध्यक्षपदी लीन शुल्का यांची बिनविरोध निवड झाली; तर चेंबूर येथील एम पश्‍चिम प्रभाग समितीच्या अध्यक्षपदी युतीच्या दीपा परब यांचा विजय झाला. भांडुप-मुलुंड येथील एस आणि टी प्रभाग समितीच्या अध्यक्षपदी महाआघाडीचे सुरेश कोपरकर यांचा विजय झाला. के पूर्व प्रभागात शिवसेनेच्या शुभदा पाटकर यांचा विजय झाला.