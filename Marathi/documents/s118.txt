दक्षिण आफ्रिका संघाला आत्मपरीक्षण करण्याची गरज

इंग्लंडच्या आव्हानाचा श्रीलंकेने चांगला पाठलाग केला; पण, ते विजयापर्यंत पोचू शकले नाहीत. अर्थात दक्षिण आफ्रिकेविरुद्धच्या अखेरच्या सामन्यासाठी त्यांना आत्मविश्‍वास नक्की मिळाला असेल. दोन्ही संघांना आता पुढे जाण्याची संधी नाही. त्यामुळे या दोघांमध्ये आज होणारा सामना तसा औपचारिकच असेल. प्रतिष्ठा जपण्यासाठी मात्र दोन्ही संघ विजयासाठी प्रयत्न करतील. 

संघात प्रतिष्ठित खेळाडू असूनही दक्षिण आफ्रिका संघ आयसीसीच्या स्पर्धेत पुन्हा एकदा स्वतःलाच शोधताना दिसला. त्यांच्या बहुतेक फलंदाजांनी टी-२० क्रिकेटशी जुळवून घेतल्यासारखे वाटले. पण, त्यांच्या गोलंदाजांना अजून हे क्रिकेट पचनी पडलेले नाही. वेस्ट इंडीजविरुद्ध अखेरच्या षटकापर्यंत रंगलेला सामना हेच सांगतो. त्यांचा युवा वेगवान गोलंदाज रबाजा याने त्याच्या नेहमीच्या वेगाने टाकलेला चेंडू थोडा ‘बॅक लेंग्थ’वर पडला. त्याचा फायदा घेत ब्रेथवेटने त्या चेंडूवर उत्तुंग षटकार ठोकला. त्यापूर्वी डेव्हिस वीसने धीम्या गतीने चेंडू टाकून विंडीज फलंदाजांना त्रस्त केले होते. ऑस्ट्रेलियाविरुद्धच्या मालिकेत कमी उंचीचे फुलटॉस टाकून काय होते ते वीसने अनुभवले होते. त्याचा फायदा त्याला झाला.

‘गतविजेत्या श्रीलंका संघाने चांगली तयारी दाखवायला हवी होती. या विश्‍वकरंडक स्पर्धेपूर्वी ते भारतात द्विपक्षीय मालिका आणि आशिया करंडक स्पर्धा खेळले होते. पण, त्यांचे फलंदाज कमी पडले. त्यामुळे त्यांचा आत्मविश्‍वास वाढण्यास फारशी मदत झाली नाही. लसिथ मलिंगाशिवाय त्यांची गोलंदाजी अर्धवट वाटते. अखेरच्या षटकांत फलंदाजांना रोखण्याचे कसब त्याच्यासारखे कुणाकडे नाही. अर्थात श्रीलंका संघ सध्या परिवर्तनातून जात आहे. पण, दक्षिण आफ्रिका संघ हा बऱ्यापैकी स्थिरावलेला आहे. त्यामुळे आता मायदेशी परतल्यावर त्यांना आत्मपरीक्षण करण्याची गरज आहे.