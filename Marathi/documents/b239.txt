
डिजिटल बॅंकिंगसाठी एचडीएफसी बॅंकेची विशेष मोहीम
मुंबई : इन्स्टंट अकाऊंट, वन क्‍लिक पेमेंट्‌स, वन क्‍लिक शॉपिंग, काही सेकंदात कर्ज, क्विक इन्व्हेस्टमेंट यांसारख्या डिजिटली वापरता येणाऱ्या सुविधांवर भर देत एचडीएफसी बॅंकेने डिजिटल बॅंकिंगला प्रोत्साहन देण्याचा निर्णय घेतला आहे. यासाठी बॅंकेकडून "हर जरूरत पुरी हो चुटकी में, बॅंक आपकी मुठ्ठी में‘ ही मोहीम हाती घेतली असून तीन महिने ग्राहकांना डिजिटल बॅंकिंगचे महत्त्व आणि फायदे सांगितले जाणार आहेत.

प्रिंट, रेडिओ, डिजिटल, आऊटडोअर मीडिया, एटीएम आणि सर्व शाखांमध्ये या मोहिमेची माहिती दिली जाणार आहे. मोबाईल फोन आणि इंटरनेटच्या माध्यमातून वापरता येणाऱ्या या सुविधांमुळे ग्राहकांचा वेळ, कागदोपत्री काम आणि वेळेची बचत होते. डिजिटल बॅंकिंगमुळे ग्राहकांना अनेक सुविधा मिळणार आहेत. नेटबॅंकिंगद्वारे मोबाईल फोनद्वारे साधेसाधे बॅंकिंग व्यवहार करण्यापासून ते सेकंदात कर्ज वितरित करण्यापर्यंत आणि ऍपल आयवॉचद्वारे बॅंकिंग सुविधा पोहोचविण्यासारख्या गोष्टींच्या माध्यमातून एचडीएफसी बॅंकेने सातत्याने अद्ययावत तंत्रज्ञानावर आधारित सुविधा सादर केल्या आहेत. "गो डिजिटल-बॅंक आपकी मुठ्ठी में‘ या बॅंकेच्या मोहिमेंतर्गत याचा प्रसार करण्यात येत आहे. ग्राहकांना विविध उत्पादने व सुविधा सहजरित्या वापरता याव्यात यासाठी अद्ययावत तंत्रज्ञानाचा वापर न करणाऱ्या बॅंका लवकरच कालबाह्य होतील, असे एचडीएफसी बॅंकेचे व्यवस्थापकीय संचालक आदित्य पुरी यांनी सांगितले.



