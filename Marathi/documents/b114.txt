
केंद्र व जनतेला हवीशी; राज्याला नकोशी!
सर्वसामान्यांमध्ये लोकप्रिय असलेल्या अल्पबचत योजनांना केंद्र सरकारकडून बळ दिले जात आहे. यात सरकारने नेमलेल्या अधिकृत अल्पबचत प्रतिनिधींमार्फतच (एजंट) प्रामुख्याने गुंतवणूक मिळविली जाते; परंतु सुरक्षिततेचे भक्कम कवच लाभलेल्या या योजनांना प्रोत्साहन देण्यात राज्य सरकार मात्र उदासीन असल्याचे चित्र आहे. राज्याचे अल्पबचत संचालनालय तर शेवटच्या घटका मोजत आहे. या विषयाचा विविध अंगांनी घेतलेला वेध.

मुदत ठेवी (एफडी) हा आपल्या देशातील तमाम जनतेचा सर्वांत लोकप्रिय आणि साधा-सरळ गुंतवणूक पर्याय. देशातील जनतेच्या बचतीपैकी सर्वाधिक रक्कम या मुदत ठेवींमध्ये आहे. जोखीम कमी, निश्‍चित परतावा आणि सहजसोपी तरलता (लिक्विडिटी) या कारणांमुळे ‘एफडी’ हा प्रकार नेहमीच लोकप्रियतेच्या शिखरावर राहिलेला आहे. त्यामुळे असंख्य मंडळी (विशेषतः ज्येष्ठ नागरिक, सेवानिवृत्त नागरिक) अशा निश्‍चित परताव्याच्या योजनांवरच अवलंबून असतात. अशा ठेवींवरील व्याजावर गुजराण करणाऱ्यांची संख्या आपल्याकडे प्रचंड मोठी आहे.

