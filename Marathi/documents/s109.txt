क्रिकेटची रंगलेली मैफील

काही लोक म्हणतात क्रिकेट सामना टीव्हीवरच बघायला मजा येते. मला नाही पटत. तुमच्याकडे लाखो रुपयांची म्युझिक सिस्टिम असली आणि वातानुकूलित घरात बसून तुम्ही त्या सिस्टिमवर गाणे ऐकत असलात, तर मजा येणार नाही, असे माझे अजिबात म्हणणे नाही. पण फक्त शंभर रुपयांचे तिकीट काढून...दोन तास अगोदर जाऊन... जागा पकडून पहिल्या रांगेतून सवाई गंधर्व महोत्सवात पंडित भीमसेन जोशींनी ताकदीने पेश केलेला पुरीया धनाश्री राग समरसून ऐकलात तर मजा कशात असेल मला सांगा... घरी तुम्ही गाणे ऐकाल, पण सवाई गंधर्व महोत्सवात गेलात तर त्या मैफीलीचे तुम्ही एक भाग असता...तिथले वातावरण, पंडितजींच्या प्रत्येक तानेला दिलेली भरभरून दाद या सगळ्या गोष्टी हा अनुभवायचा भाग आहे...जगायचा भाग आहे...
पंजाब क्रिकेट संघटनेच्या मैदानावर रविवारी झालेला भारत विरुद्ध ऑस्ट्रेलिया सामना म्हणजे एक क्रिकेटची रंगलेली मैफीलच होती. मनापासून रियाज करणाऱ्या विराट कोहली या क्रिकेट कलाकाराने ताकदीने पेश केलेली खेळी मैदानावर हजर राहून अनुभवणे हा माझ्याकरिता रोमांचक अनुभव होता. हजार जीव ओवाळून टाकावेत अशी पेशकश होती.

काय नाट्य नव्हते मला सांगा भारत विरुद्ध ऑस्ट्रेलिया सामन्यादरम्यान...कालचा सामना म्हणजे करो या मरो लढत होती...मोहालीचे स्टेडियम तीस हजार क्रिकेटवेड्या प्रेक्षकांनी खचाखच भरून गेले होते...पहिल्या पाच षटकांत ऑसी फलंदाजांनी हल्ला चढवत ५५ पेक्षा जास्त धावा जमा केल्या होत्या...डोक्‍यात बर्फाची फॅक्‍टरी असलेल्या कर्णधार धोनीने शांतपणे आपले सैनिक बदलून मारा चालू केला आणि बघता बघता धावगती नियंत्रणाखाली आणली...धोनीने बरोबर युवराजकडून तीन षटके टाकून घेतली.

फलंदाजी चालू झाल्यावर धावांचा पाठलाग करताना चांगल्या सुरवातीची गरज होती...चतुर ऑसी गोलंदाजांनी फलंदाजांच्या तंत्रातील चुका हेरून शिखर धवनला आखूड टप्प्याची आणि रोहित शर्माला पुढे गोलंदाजी केली. दोघांनीही आपली विकेट खराब फटका मारून गमावली...सुरेश रैनाला बाउन्सर टाकून बाद करण्यात यश मिळाले...फलंदाजी करताना युवराजसिंगच्या पायाला दुखापत झाली ज्याने धावगतीला फटका बसला. लढवय्या युवराजने जिगर दाखवत कोहलीसह भागीदारी रचली. युवराज बाद झाला आणि धोनी मैदानात आला तेव्हा कोहलीचा जम बसला होता, पण दुसऱ्या बाजूला अपेक्षित धावगती चांगलीच वाढली होती.त्यानंतरच्या पाच षटकांत जे बघायला मिळाले ते अद्‌भुत होते...कोहलीने न भूतो न भविष्यति गोलंदाजांवर हल्ला चढवला....मोठ्या फटक्‍यांबरोबर त्याने पळून काढलेल्या धावाही प्रेक्षणीय होत्या. कोहलीने पहिल्यांदा गोलंदाजांवर चढवलेला हल्ला प्रेक्षणीय होता. क्रिकेटची मैफील संपली होती. क्रिकेट रसिकांचे डोळे तृप्त झाले होते.