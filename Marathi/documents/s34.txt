येस W.I. कॅन!
- सुनंदन लेले - सकाळ वृत्तसेवा

इंग्लंडशी पंगा, मग रात्रभर दंगा 
कोलकाता - क्रीडाप्रेमी कोलकाता शहरात ना कुठल्या फुटबॉल संघाने किंवा भारतीय क्रिकेट संघाने विजय मिळविला नव्हता; पण तरीही कोलकाता शहर रविवारी रात्रभर थिरकत राहिले होते. तेदेखील कॅरेबियन्सच्या कॅलिस्पो आणि अलीकडच्या लोकप्रिय ‘चॅम्पॅन’ गाण्याच्या तालावर. हा क्षण होताही तसाच. टी-२० विश्‍वकरंडक स्पर्धेच्या अंतिम सामन्यात इंग्लंडने आपल्या १५५ या तुटपुंज्या धावसंख्येचा अखेरच्या षटकापर्यंत बचाव केला होता; पण अखेरच्या षटकातील त्या चार चेंडूंनी त्यांचे स्वप्न उद्‌ध्वस्त केले. ब्रेथवेट या विंडीजच्या आक्रमक धाटणीत खेळणाऱ्या खेळाडूने अचूक मानल्या जाणाऱ्या बेन स्टोक्‍सच्या गोलंदाजीवर हे षटकार ठोकून विंडीजचा अशक्‍यप्राय विजय साकार केला होता. सामन्याला कलाटणी मिळणारी ही सगळी घटना अद्‌भुत आणि केवळ अतुलनीय अशीच होती. 

इंग्लंडशी यशस्वी पंगाच विंडिजने घेतला. आपल्यावर सतत शेरेबाजी करणाऱ्या बेन स्टोक्‍सला चार षटकार खेचतच ब्रेथवेटने विंडिजचा विजय साकारला होता. त्यानंतर त्यांनी रात्रभर दंगा केला नसता तरच आश्‍चर्य. केवळ खेळाडूंनाच नाही, तर विंडीज क्रिकेटवर प्रेम करणाऱ्या प्रत्येकाला हा विजय झिंग आणणारा होता. पत्रकार कक्षातील त्रिनिदादचा पत्रकार विनोद जॉन तर बाकावर उभे राहून नाचू लागला होता. विंडीजचे खेळाडू तर काय बेभानच झाले होते. त्यात मैदानावरील डिस्क जॉकीने सध्या चांगलेच लोकप्रिय झालेले कॅरेबियन स्टाईलचे ‘चॅम्पॅन’ हे गाणे लावले. मग मैदानावर उपस्थित प्रेक्षकही ताल धरून नाचू लागले. मैदानावर विंडीजच्या महिला खेळाडूदेखील पुरुष संघाच्या जल्लोषात सामील झाल्या. 

विंडिज खेळाडूंनी आपल्यावरील अन्यायाला या पारितोषिक वितरणात वाचा फोडली. सातत्याने सर्वांकडून होणारी बोचरी टीका, आपल्याच मंडळाकडून होणारा अवमान यास उत्तर द्यायचे असेल तर विजेतेपदच जिंकायला हवे. आपण हे करु शकतो, हा विश्‍वास त्यांच्यात होता. त्यांनी येस W.I. कॅन हेच दाखवून दिले. पारितोषिक वितरणानंतर विश्‍वकरंडक ड्‌वेन ब्राव्होच्या हातात आला आणि पुन्हा सुरू झालेली विंडीज पार्टी रात्र संपत आली तरी थांबली नव्हती. अवघे कॅरेबियन संगीत ईडन गार्डन्सवर अवतरले होते. कॅलिस्पोवर लेंडल सिमन्स थिरकला, पाठोपाठ ‘चॅम्पॅन’ गाण्याने विंडीज पुरुष, महिला खेळाडू बेभान नाचत राहिले. त्याचवेळी मैदानावरील डिस्क जॉकीने कॅरेबियनचे वैशिष्ट्य असलेल्या स्टिल बॅंडची धून लावली. त्यावर सॅमीने ताल धरला. 

संघ ‘आयटीसी सोनार बांगला’ हॉटेलवर पोचला तेव्हा ब्राव्हो आणि ख्रिस गेल यांनी विजेत्या संघाची प्रतिक्षा करीत असलेल्या चाहत्यांसोबतही बेभान नृत्य केले. विंडीज संघाची वाट बघत हॉटेलबाहेर जसे चाहते ताटकळत उभे होते, तसे ईडन गार्डन्सच्या मैदानावर प्रेक्षकही मोकळ्या मैदानाकडे बघून ते रोमांचकारी क्षण आठवत उशिरापर्यंत थांबले होते.