''फलंदाजांनो, बांगलादेशविरुद्ध वेगाने धावा करा''

बंगळूर : ट्‌वेंटी-20 विश्‍वकरंडक स्पर्धेतील आव्हान कायम राखायचे असेल, तर बांगलादेशविरुद्धच्या सामन्यात वेगाने आणि भरपूर धावा करणे आवश्‍यक आहे, असा सल्ला कर्णधार महेंद्रसिंह धोनीने संघसहकाऱ्यांना दिला. संघातील ‘बिग हिटर्स‘ने बांगलादेशविरुद्ध मनसोक्त फटकेबाजी करावी, असेही धोनी म्हणाला. 

ट्‌वेंटी-20 विश्‍वकरंडक स्पर्धेत भारताची लढत उद्या (बुधवार) बांगलादेशशी होत आहे. या स्पर्धेतील पहिल्या सामन्यात भारताला न्यूझीलंडकडून पराभव स्वीकारावा लागला. त्यामुळे भारताच्या निव्वळ धावगतीवर त्याचा विपरित परिणाम झाला. दुसऱ्या सामन्यात भारताने पाकिस्तानवर मात करत महत्त्वाचे दोन गुण मिळविले. मात्र, पहिल्या सामन्यातील पराभव आणि उणे झालेली निव्वळ धावगती यामुळे भारताला पुढील दोन्ही सामने जिंकणे आवश्‍यक आहे. तसेच, दोनपैकी किमान एका सामन्यात दणदणीत विजय मिळविणेही गरजेचे आहे. त्यामुळेच धोनीने बांगलादेशी गोलंदाजांना लक्ष्य करण्याची भूमिका स्पष्ट केली. 

दुसरीकडे, मुख्य स्पर्धेत प्रवेश मिळविण्यासाठी बांगलादेशला पात्रता फेरीमध्ये खेळावे लागले होते. ती फेरी जिंकून मुख्य फेरी गाठल्यानंतर बांगलादेशची कामगिरी एकदम घसरली. पहिल्या दोन्ही सामन्यांत बांगलादेशचा पराभव झाल्याने या स्पर्धेतील त्यांचे आव्हान जवळपास संपल्यात जमा आहे. तरीही, अलीकडच्या काळात बांगलादेशने भारतीय संघास कडवी झुंज दिली आहे. इतकेच नव्हे, तर मायदेशात झालेल्या मालिकेमध्ये त्यांनी भारताचा पराभवही केला होता. अर्थात, त्यानंतर आशिया करंडक स्पर्धेत भारताने बांगलादेशला डोके वर काढण्याची संधीही दिली नव्हती. त्यातच, टस्किन अहमद या प्रमुख गोलंदाजासह अराफत सनी या फिरकी गोलंदाजाची शैली संशयास्पद असल्याने ‘आयसीसी‘ने त्यांच्यावर बंदी घातली आहे. त्यामुळे गोलंदाजीत त्यांची बाजू काहीशी दुबळी झाली आहे. शिवाय, सलामीवीर तमिम इक्‍बाल हादेखील पूर्णपणे तंदुरुस्त नाही. त्यामुळे भारताविरुद्धच्या सामन्यामध्ये कामगिरी उंचावण्याचेच दडपण बांगलादेशवर असणार आहे.
