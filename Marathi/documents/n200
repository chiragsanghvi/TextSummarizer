‘गॉडमदर’मुळं प्रगल्भ झालो! (मिलिंद गुणाजी)

मराठीबरोबरच आतापर्यंत हिंदी, तमीळ, तेलुगू, कन्नड आदी भाषांतल्या चित्रपटांत मी काम केलं. विविध प्रकारच्या भूमिका साकारल्या. ‘फरेब’मुळं मला नृत्य आणि ॲक्‍शन यांचं महत्त्व कळलं. ‘गॉडमदर’मध्ये मोठे कलावंत भूमिकेचा सखोल अभ्यास कसा करतात ते जाणवलं, त्याचबरोबर पेशन्स कसा ठेवायचा ते ‘देवदास’ चित्रपटामुळं शिकायला मिळालं.   

माझ्या बावीस वर्षांच्या चित्रपट करिअरमध्ये मी दोनशेहून अधिक चित्रपट केले. त्यातले काही चित्रपट कायमचे लक्षात राहिले आहेत; तर काही चित्रपट विस्मरणात गेले आहेत. कारण काही चित्रपट चांगले असतात; पण ते फारसे चालत नाहीत. मात्र त्यातली भूमिका संस्मरणीय असते. ‘द्रोहकाल’ हा माझा पहिला चित्रपट. या चित्रपटातून मी आणि आशिष विद्यार्थीनं हिंदी चित्रपटसृष्टीत पाऊल टाकलं. याचे दिग्दर्शक होते गोविंद निहलानी. या चित्रपटात नसरुद्दिन शाह, ओम पुरी, अमरीश पुरी असे मातब्बर कलाकार होते. अशा मोठ्या कलाकारांबरोबर पहिल्याच चित्रपटात काम करण्याची मला संधी मिळाली. त्यामुळं एक वेगळा अनुभव मला मिळाला. मात्र मी रातोरात स्टार झालो किंवा लोकप्रियता मिळाली ती ‘फरेब’मुळं. हा माझा तिसरा चित्रपट. यातील माझी भूमिका आणि ‘तेरी आँखे झुकी झुकी...’ हे गाणे प्रचंड लोकप्रिय ठरलं. झी टीव्हीवरच्या ‘कुरुक्षेत्र’ या मालिकेमुळं हा चित्रपट मला मिळाला होता. ही मालिका लेख टंडन यांनी दिग्दर्शित केली. या मालिकेत माझी भूमिका खलनायकाची होती. ती खूप गाजलेली होती. त्यामुळंच माझा भट कॅम्पमध्ये प्रवेश झाला. 

‘गॉडमदर’मध्ये शबाना आझमीसोबत. 

‘फरेब’च्या अगोदर मी सई परांजपे यांचा ‘पपिहा’ हा चित्रपट केला. या चित्रटातली माझी भूमिका नायकाची होती. अतिशय सुंदर चित्रपट होता तो, परंतु कमर्शियल हिट ठरला तो ‘फरेब’. या चित्रपटात इंदर सक्‍सेना नावाची भूमिका साकारली होती. ही भूमिका निगेटिव्ह होती. त्या वेळी डान्स वगैरे करण्याचा प्रकार माझ्यासाठी नवा होता. मला या चित्रपटासाठी डान्स करावा लागला आणि त्यातलं माझं गाणं प्रचंड लोकप्रिय ठरलं. माझ्या कामाचं सगळीकडं कौतुक झालं. स्टारडम काय असतं हे या चित्रपटाद्वारे मला समजलं. या चित्रपटातल्या भूमिकेनं मला बरंच काही शिकविलं. व्यावसायिक चित्रपटात कशा पद्धतीनं काम केलं पाहिजे हे मला तेव्हा कळलं. नृत्य आणि ॲक्‍शन या गोष्टी आपण शिकल्याच पाहिजेत हे मला समजलं. त्या चित्रपटातील माझ्या भूमिकेला फिल्मफेअर आणि स्क्रीन अशा पुरस्कार सोहळ्यामध्ये नामांकन मिळालं. मोठमोठ्या कलाकारांच्या बाजूला बसण्याचा योग आला. आजही मला त्याच चित्रपटामुळं उत्तर भारतात अधिक ओळखलं जातं. त्यानंतर मला ‘विरासत’ चित्रपट मिळाला. तो माझ्या करिअरमधला आणखीन एक महत्त्वपूर्ण चित्रपट. या चित्रपटात मला अनिल कपूरसमोर भक्कमपणानं उभं राहायचं होतं. या चित्रपटाचा तो नायक होता; तर मी खलनायक. या चित्रपटाची कथा राजस्थानची असली तरी बहुतेक चित्रीकरण मदुराई आणि पोलाचीला झालं. तिथंच सेट लावून राजस्थान उभारलं होतं. अनिल कपूर आणि माझ्यातला फाईट सीन्स आम्ही जवळपास चारेक दिवस चित्रित करीत होतो. दक्षिणेकडचे त्यागराजन नावाचे फाईट मास्टर होते. त्यातली मारामारी प्रचंड गाजली. या दृष्याचं चार ते पाच दिवस चित्रणं चाललं होतं. पुन्हा खलनायकाची भूमिका आणि पुन्हा चित्रपट सोहळ्यामध्ये खलनायक म्हणून नामांकन. साहजिकच पुन्हा दिलीप कुमार, धर्मेंद्र आदी मोठमोठ्या कलाकारांबरोबर बसण्याचा योग आला. त्याचवेळी मी सतरा-अठरा चित्रपट स्वीकारले. परंतु कलाकार म्हणून मी प्रगल्भ झालो तो चित्रपट म्हणजे ‘गॉडमदर’. 

पोरबंदर इथल्या लेडी डॉन संतोकबेन जडेजाच्या जीवनावर हा चित्रपट आधारलेला होता. या चित्रपटात लेडी डॉनची भूमिका शबाना आझमीनं साकारली होती; तर मी तिच्या पतीच्या भूमिकेत होतो. विरम असं त्या व्यक्तिरेखेचं नाव होतं. आझमींसारख्या मोठ्या अभिनेत्रीबरोबर काम करण्याची संधी या चित्रपटात मिळाली. या सगळ्या मोठ्या कलाकारांची निरीक्षणशक्ती किती दांडगी असते हे या चित्रपटावेळी मला जवळून पाहता आली. चित्रीकरणाच्या वेळी जेव्हा आपले सोलो शॉट असतात तेव्हा अन्य कलाकार व्हॅनिटी व्हॅन किंवा इतर कामाकडं लक्ष देतात. परंतु या चित्रपटावेळी माझे सोलो शॉट आझमी सेटवर बसून निरखून पाहात होत्या. त्या वेळी मला असं वाटलं की माझं काही चुकत तर नाही ना...? त्यामुळं शेवटी मी त्यांना विचारलंच. तेव्हा त्या म्हणाल्या, की तुझ्या पत्नीची भूमिका मी साकारीत आहे. त्यामुळं आपल्या नवऱ्याच्या वर्तणुकीचा तिच्या मनावर कशा पद्धतीनं परिणाम होतो, आपला पती कशा पद्धतीनं वागतो आणि बोलतो हेच मी पाहात आहे. त्याची वागण्याची आणि उभं राहण्याची स्टाइल कशी आहे हेच मी पाहात होते. त्या वेळी मला जाणवलं की हे मोठे कलाकार एखाद्या भूमिकेचा किती सखोल विचार करतात ते. या चित्रपटाच्या पहिल्या ट्रायलला मी होतो. मात्र दुसऱ्या ट्रायलला नव्हतो. त्या ट्रायलला जया बच्चन आल्या होत्या. शर्मन जोशीचं काम या चित्रपटात कसं झालं आहे ते पाहण्यासाठी त्या आल्या होत्या. मात्र चित्रपट पाहिल्यानंतर त्यांनी आवर्जून माझ्या घरी फोन केला आणि माझं काम प्रचंड आवडल्याचं माझ्या पत्नीला सांगितलं. त्यांची ती दाद माझ्यासाठी खूप महत्त्वाची होती आणि आजही ती माझ्या लक्षात आहे. हा चित्रपट ‘फरेब’ किंवा ‘विरासत’सारखा हिट झाला नाही. मात्र माझ्या कामाचं खूप कौतुक झालं. या चित्रपटाला सहा राष्ट्रीय पुरस्कार मिळाले. विनय शुक्‍ला यांनी हा चित्रपट दिग्दर्शित केला. त्यांनीच ‘विरासत’ हा चित्रपट लिहिला होता. अगदी बारीकसारीक बाबींत कसं काम करायचं हे या चित्रपटाद्वारे मी शिकलो.

संजय लीला भन्साळींचा ‘देवदास’ हा माझ्या कारकिर्दीतला एक माईलस्टोन चित्रपट आहे असं मी मानतो. या चित्रपटातली माझी भूमिका छोटी होती; पण तिचा परिणाम खूप मोठा होता. एकदा माझ्या कामासाठी मी पुण्याला निघालो असताना मला भन्साळींचा फोन आला. फोनवरच त्यांनी मला देवदास चित्रपट आपण बनवीत आहोत आणि त्यामध्ये तुला काम करायचं आहे असं सांगितलं. दुसऱ्या दिवशी मी त्यांना भेटलो, त्या वेळी त्यांनी मला माझी भूमिका ऐकविली. कालीबाबू नावाची भूमिका मी या चित्रपटात साकारली. शाहरुख खान, माधुरी दीक्षित, ऐश्‍वर्या रॉय आणि साक्षात संजय लीला भन्साळी अशा बड्या मंडळींबरोबर काम करण्याची संधी या चित्रपटाद्वारे मला मिळाली. ऐश्‍वर्याबरोबर पूर्वी मॉडेलिंग केलं असलं तरी चित्रपटात तिच्याबरोबर पहिल्यांदाच काम केलं. या चित्रपटामुळं पेशन्सनं कसं काम करायचं हे मी शिकलो. कारण असे मोठे चित्रपट वेळखाऊ असतात खरे. परंतु त्यांचा परिणाम खूप मोठा असतो. अशा चित्रपटांच्या लायटिंगलाच तीन ते चार तास लागतात. मग एक शॉट चित्रित व्हायला किती वेळ लागत असेल ते तुम्हीच ठरवा. या चित्रपटात मला ऐकविलेली भूमिका पडद्यावर जशीच्या तशी होती. माझ्या भूमिकेला एडिटिंगच्या टेबलावर कुठंही कात्री लागली नव्हती. माझ्या मते ते भन्साळी यांनी मला दिलेलं प्रमाणपत्रच आहे असं मी मानतो. 

‘फिर हेराफेरी’ या चित्रपटातली माझी भूमिका खलनायकाची होती. परंतु ती विनोदी पद्धतीनंच जाणारी होती. मी पहिल्यांदाच तशा पद्धतीची भूमिका साकारली. मराठीत माझं पदार्पण उशिरा झालं खरं. परंतु चांगले आणि यशस्वी चित्रपट मी केले आहेत. मराठीत ‘सरींवर सरी’, ‘बापू बीरू वाटेगावकर’, ‘शंभू माझा नवसाचा’ या माझ्या चित्रपटांनी चांगला व्यवसाय केला. त्यातल्या माझ्या भूमिका महत्त्वाच्या होत्या ‘बापू बीरू वाटेगावकर’ या चित्रपटात मी बापू बीरू वाटेगावकर साकारला. या चित्रपटानं चांगला व्यवसाय केला. त्या वेळी ‘श्‍वास’ चित्रपटाची निवड भारतातर्फे ऑस्करसाठी झाली होती. तो चित्रपट उत्तम होता आणि आहेच. तरीही माझ्या चित्रपटानं चांगला व्यवसाय केला. पितांबर काळे यांनी हा चित्रपट दिग्दर्शित केला. ‘ठण ठण गोपाळ’ या माझ्या आगामी चित्रपटातली भूमिकाही गमतीशीर आहे. हा चित्रपट एका गंभीर विषयावर आधारित असला तरी तो विनोदी पद्धतीने जाणारा आहे. यापूर्वी कार्तिक शेट्टी यांच्या एका कन्नड चित्रपटात मी काम केलं होतं. त्या वेळी ते मला म्हणाले होते की, जर मी मराठी चित्रपट काढला तर त्यामध्ये तुला नक्कीच संधी देईन. त्याप्रमाणे त्यांनी मला ‘ठण ठण गोपाळ’ या चित्रपटात घेतलं. यामध्ये मामा आणि भाचा यांची कथा दाखविली आहे. मामा समाजसेवक असतो. हा मामा खूप आवली असतो. तो धमाल करणारा असतो. पण तो चॅप्टर असतो. भाच्याची भूमिका विवेक चाबूकस्वारने साकारली आहे. त्यानं झकास काम केलं आहे. आतापर्यंत हिंदीबरोबरच मराठी, तमीळ, तेलगू, कन्नड आदी भाषांतल्या चित्रपटांत काम केलं. विविध प्रकारच्या भूमिका साकारल्या आणि त्यातून माझं अनुभवविश्‍व समृद्ध होत गेलं.  
