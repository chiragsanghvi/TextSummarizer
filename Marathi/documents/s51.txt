विंडीजला हरवणे सोपे नाही

क्रिकेट विश्‍वासाठी वेस्ट इंडीजचा ब्रॅंड महत्त्वाचा ठरणारा आहे. भारताविरुद्ध पराभवाकडे झुकलेल्या सामन्यात त्यांनी विजय साकार केला आणि तोही त्यांच्या शैलीत. त्यांची ही शैली ते जेथे जातील तेथे प्रसिद्ध होत असते. काही दिवसांपूर्वी त्यांच्या युवकांनी १९ वर्षांखालील विश्‍वकरंडक स्पर्धेत विजेतेपद मिळवले; तसेच या स्पर्धेत त्यांच्या महिलाही अंतिम फेरीत दाखल झाल्या आहेत. दोन दशकांपापासून प्रामुख्याने कसोटीत त्यांची पीछेहाट झाली आहे. त्या पार्श्‍वभूमीवर ही प्रगती थक्क करणारी आहे. भारताला हरविल्याने ते फेव्हरीट बनले. त्या सामन्यातून त्यांनी आपली फलंदाजी किती खोलवर आहे हे सिद्ध केले आणि चार्ज झाल्यावर गोलंदाजी आणि क्षेत्ररक्षणातही ते चपळ आहेत. त्यांच्याकडे उत्साह कमालीचा आहे. आता अंतिम सामन्याची ते आतुरतेने वाट पाहत असतील.

विंडीजच्या तुलनेत इंग्लंड संघ काहीसा मंदावलेला आहे. मात्र, ते चांगल्या पद्धतीने नियोजनबद्ध खेळ करत आहेत. विंडीजच्या आक्रमकतेशी आपली तुलना होऊ शकत नाही याची त्यांना जाणीव आहे; पण चांगली आखणी करून विंडीजच्या तोडीस तोड खेळाची क्षमता त्यांच्याकडे आहे. कधी कधी जास्त प्लॅनिंग अडचणीत टाकणारे ठरू शकते.

माझ्यामते इंग्लंडने नाणेफेक जिंकली आणि धावांचा पाठलाग करण्याचा निर्णय घेतला, तर त्यांना अधिक संधी असेल. वानखेडेच्या तुलनेत ईडन गार्डनची खेळपट्टी काहीशी संथ आहे. त्यामुळे बद्री आणि बेन भारी ठरू शकतील. सर्वसाधारपणे मी भाकीत वर्तवत नाही आणि टी-२० सारख्या प्रकारात तर नाहीच नाही, पण वेस्ट इंडीज ज्या प्रकारे खेळत आहेत आणि खेळाचा आनंद घेत आहेत ते पाहता त्यांना हरवणे सोपे नसेल.