अभिनेता गोविंदा याचा न्यायालयात माफीनामा

चाहत्याच्या थोबाडीत मारल्याचे प्रकरण 
मुंबई - चित्रीकरणादरम्यान चाहत्याच्या थोबाडीत मारल्याबाबत अभिनेता गोविंदा याने मंगळवारी सर्वोच्च न्यायालयात माफीनामा सादर केला; मात्र त्याने ज्या चाहत्याला मारले होते त्याची बिनशर्त माफी मागावी आणि त्याला पाच लाख रुपये भरपाई दोन आठवड्यांत द्यावी, असे आदेश सर्वोच्च न्यायालयाने दिले. 

2008 मध्ये गोरेगाव येथील फिल्मिस्तान स्टुडिओत "मनी है तो हनी है‘ या चित्रपटाचे चित्रीकरण सुरू असताना गोविंदाने संतोष राय या चाहत्याच्या थोबाडीत मारली होती. राय याने गोविंदाविरोधात मुंबई उच्च न्यायालयात तक्रार दाखल केली होती; मात्र उच्च न्यायालयाने एक वर्षानंतर तक्रार दाखल करून राय यांना या कृतीसाठी कुणी तरी चिथावणी दिल्याचे मत व्यक्त करून प्रकरण निकाली काढले होते. या निर्णयाविरोधात त्यांनी सर्वोच्च न्यायालयात अपील केले होते. 

सरन्यायाधीश टी. एस. ठाकूर यांच्या खंडपीठापुढे याचिकेवर सुनावणी झाली. गोविंदाने याचिकादाराची माफी मागण्याची आणि भरपाईची रक्कम देण्याची तयारीही न्यायालयात दर्शवली. न्यायालयाने राय यांची बाजू मान्य केली. गोविंदा यांनी या प्रकरणात माफी मागावी आणि प्रकरण सामोपचाराने सोडवावे, असेही न्यायलयाने म्हटले आहे.