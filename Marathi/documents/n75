कोण म्हणतं रणबीरशी ब्रेकअप झालंय- कतरिना

बॉलिवूडमधील आघाडीची अभिनेत्री कतरिना कैफ आणि रणबीर कपूर यांचे ब्रेकअप झाले असल्याची चर्चा सर्वत्र आहे. मात्र, हे ‘अजब प्रेम‘ कधी झालेच नव्हते अशी ‘गजब कहानी‘ कतरिना सांगत आहे.

एका वृत्तवाहिनीला दिलेल्या मुलाखतीत रणबीरबद्दल विचारल्यावर कतरिना म्हणाली, "कोण म्हणतं माझा रणबीरशी ब्रेकअप झाला आहे. हा प्रश्नच चुकीचा आहे. रणबीरशी माझे ब्रेकअपही झाले नाही, कारण मी रणबीरसोबत कधी रिलेशनशिपमध्ये नव्हतेच. ते नाते संपल्याची चर्चा व्यर्थ आहे."

बॉलिवूडसंबंधी एका संकेतस्थळाने अलीकडेच रणबीर-कतरिना वेगळे झाल्याचे वृत्त प्रसिद्ध केले होते. "त्यांनी जुळवून घेण्याचा प्रयत्न केला परंतु तसे जमले नाही. त्यांच्यातील मतभेद संपणार नाहीत हे त्यांनी समजून घेत वेगळे होण्याचा निर्णय घेतला," असे सूत्रांनी सांगितले. 
रणबीर नुकताच कतरिनाच्या घरातून आई-वडिलांसोबत राहायला गेला. परंतु, ती रणबीरसोबत लिव्ह इन रिलेशनशिपमध्ये राहत होती हे उघड गुपीत होते. ब्रिटिश-भारतीय असलेल्या 32 वर्षीय कॅटने प्रथमच रणबीरसंबंधी प्रतिक्रिया व्यक्त केली. कतरिनाने काही दिवसांपूर्वी सांगितले होते की, ती सिंगल आहे. 