अपराजित इंग्लंडची गाठ गतविजेत्या ऑस्ट्रेलियाशी

नवी दिल्ली - विश्‍वकरंडक महिला टी-२० क्रिकेट स्पर्धेच्या पहिल्या उपांत्य सामन्यात इंग्लंडची गतविजेत्या ऑस्ट्रेलियाशी लढत होत आहे. इंग्लंड गटात अपराजित राहिला आहे. गेल्या दोन स्पर्धांत अंतिम सामन्यात ऑस्ट्रेलियाची सरशी झाली. त्यामुळे इंग्लंडसमोर हे अपयश पुसून टाकण्याचे आव्हान आहे.
पहिल्या स्पर्धेत २००९ मध्ये इंग्लंडने विजेतेपद मिळविले. त्यानंतर प्रथमच दोन संघ अंतिम फेरीपूर्वी आमनेसामने आले आहेत.

इंग्लंडची शार्लोट एडवर्डस आणि ऑस्ट्रेलियाची मेग लॅनिंग या दोन्ही कर्णधारांनी संभाव्य विजेते मानण्यास नकार दिला. ऑस्ट्रेलियाने कोटला मैदानावर दोन सामने खेळले आहेत. त्यामुळे ही त्यांच्या जमेची बाजू ठरू शकते.

शार्लोट स्वतः चांगल्या फॉर्मात आहे आणि संघाच्या कामगिरीविषयी तिने विश्‍वास व्यक्त केला. ती म्हणाली, की ‘तिसऱ्या प्रयत्नात आम्ही सुदैवी ठरू अशी आशा आहे. आम्ही अवास्तव दडपण घेतलेले नाही आणि ही चांगली गोष्ट आहे.’

मेग म्हणाली, की ‘आमचा संघ सुरवातीपासून आक्रमक खेळ करेल. विश्‍वकरंडकातील लढती नेहमीच चुरशीच्या होतात. ही लढतसुद्धा अपवाद नसेल.’