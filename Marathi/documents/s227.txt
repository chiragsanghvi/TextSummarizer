प्रणॉय, वर्मा उप-उपांत्यपूर्व फेरीत

बासेल (स्वित्झर्लंड) - भारताच्या एच. एस. प्रणॉय आणि समीर वर्मा यांनीदेखील स्विस ओपन बॅडमिंटन स्पर्धेत पुरुष एकेरीच्या उप-उपांत्यपूर्व फेरीत प्रवेश केला. साईना नेहवाल, पी. व्ही. सिंधू, बी. साई प्रणित यांनी यापूर्वीच बाद फेरी गाठली आहे.

भारताच्या तेराव्या मानांकित प्रणॉय याने जर्मनीच्या लार्स शाएनझ्लेर याच्यावर २१-१६, २१-१३ अशी अर्ध्या तासाहून कमी वेळेत मात केली. आता त्याची गाठ राष्ट्रकुल स्पर्धेतील रौप्यपदक विजेता इंग्लंडचा राजीव औसेफ याच्याशी पडणार आहे. औसेफ याला सहावे मानांकन आहे. 

समीर वर्मा याने सनसनाटी निकालाची नोंद केली. त्याने चीनच्या चौथ्या मानांकित वॅंग झेंगमिग याचे आव्हान २१-१९, २२-२० असे संघर्षपूर्ण लढतीत मोडून काढले. त्याची गाठ आता थायलंडच्या टॅनोन्गास्क साएन्सोम्बून्सुक याच्याशी पडणार आहे. भारताच्या अजय जयरामचे आव्हान मात्र संपुष्टात आले. जपानच्या केनिची टॅगो याने जयरामचे आव्हान २३-२१, २१-१८ असे संपुष्टात आणले. 

महिला एकेरीत सिंधूने आगेकूच कायम राखताना आयर्लंडच्या चोले मॅगी हिचा २१-१९, २१-१० असा पराभव केला. तिच्यासमोर आता तैवानच्या पई यू पो हिचे आव्हान आहे. 