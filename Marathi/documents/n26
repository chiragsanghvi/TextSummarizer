‘जोगवा’नं ओळख दिली (उपेंद्र लिमये)

प्रत्यक्ष चित्रीकरणापूर्वीच आम्ही ‘जोगवा’ जगायला सुरवात केली होती. कथा, पटकथा बंदिस्त होताना रात्र-रात्र होणाऱ्या चर्चा, दिग्दर्शक राजीव पाटील यानं दिलेली मोलाची माहिती, राजीवनं माझी चंदू जोगत्याशी करून दिलेली ओळख या सगळ्यांमुळंच मी तायप्पाच्या भूमिकेत शिरत होतो. 
‘यलो’ या चित्रपटात पडद्यावर मी जरी कोच असलो, तरी प्रत्यक्षात वेगळ्या अर्थानं गौरी माझी कोच होती. 

प्रत्येक भूमिका तुम्हाला नक्कीच नवीन काहीतरी शिकवत असते. तुमची शिकायची तयारी आहे का, हे महत्त्वाचं. मी स्वतःला अत्यंत भाग्यवान समजतो कारण मी अशा क्षेत्रात आहे, जिथं शिकण्याची प्रक्रिया सतत सुरूच असते. अनेकदा सकस, दर्जेदार कलाकृतींमध्ये ज्येष्ठ कलाकारांच्या सान्निध्यात तरुण, कलाकारांना मिळणारी संधी त्यांच्यासाठी ती कार्यशाळाच ठरू शकते. व्यक्तिशः मलाही हा अनुभव आला. बारावी शास्त्र शाखेत उत्तीर्ण झाल्यावर मी बीए नाट्यशास्त्र विषयाकडं वळलो आणि खऱ्या अर्थानं ‘सीरियस थिएटर’ सुरू झालं. आजूबाजूला तशीच माणसं मिळत जाणं हा मात्र योगायोग. मग सुरू झाला आमच्या स्वतःच्या ‘परिचय पुणे’ या नाट्यसंस्थेतर्फे विविध विषयांवर वेगवेगळ्या फॉर्ममध्ये स्वतःला तपासून घेण्याचा एक प्रामाणिक प्रयत्न. या प्रयत्नांमध्ये कधी खूप कौतुक झालं तर कधी कधी सपशेल फसलो. पण फसलो तरी हरलो नाही. सतत नवीन प्रयोग करायला तयार. 

‘जोगवा’मध्ये तायप्पाच्या भूमिकेत  उपेंद्र लिमये.

आजवरच्या कारकिर्दीत मी जास्तीत जास्त ‘कन्टेंट ओरिएन्टेट प्रोजेक्‍ट’ करण्यावर भर दिला आहे. सामाजिक प्रश्‍नांवर जरा जास्तच. इतकं की कलाकारापेक्षा चळवळीतला माणूसच जास्त वाटावा. ‘कोण म्हणतो टक्का दिला’ हे नाटक हा असाच एक प्रयोग. यात मी कचऱ्या धीवर साकारला. प्रायोगिक रंगभूमीवर मैलाचा दगड ठरलेलं हे आमचं पहिलं नाटक. या भूमिकेमुळं पुण्यापुरती मर्यादित असलेली गुणी कलाकार ही ओळख सर्वदूर पसरली. सवर्ण विरुद्ध दलित या विषयावर वादविवाद असलेल्या या नाटकानं आम्हा सर्वांनाच आदरयुक्त ओळख मिळवून दिली. या प्रायोगिक नाटकाचे महाराष्ट्र तसेच महाराष्ट्राबाहेर दोनशेहून अधिक प्रयोग झाले. अर्थात, काही टिपिकल पुणेरी (ब्राह्मणी) टीकाही झाली. पण धर्म, जातीपेक्षा अंतिमतः ‘मानवता’ महत्त्वाची, याविषयी आम्ही सगळेच ठाम होतो. एकारांत सदाशिवपेठी एकत्र कुटुंबपद्धतीत जरी मी लहानाचा मोठा झालो असलो, तरी वयात येताना आजूबाजूचं वास्तव प्रखरपणानं समोर येत होतं. सामाजिक विषमता, एक माणूस म्हणून तुम्हाला छळायला सुरवात करत होती. मग त्याविषयी घणाघाती पद्धतीनं व्यक्त व्हावं असं वाटत होतं. याच टप्प्यावर कचऱ्या धीवरची भूमिका माझ्याकडं आली आणि ती तितक्‍याच तडफेनं व्यक्त झाली, असं मात्र मनापासून वाटतं. विविधतेत एकता या व्यवस्थेत जन्माला आल्यानंतर तुम्ही जिथं जन्माला येता, फक्त त्याचाच अभिमान बाळगणं मला बालिश वाटतं. तुम्ही कुठं जन्म घेणार हे तुमचं कर्तृत्व नाही, तो निसर्ग आहे. म्हणूनच निव्वळ माणुसकीच्या बाजूनं उभं राहणारं हे नाटक आम्हा सर्वांनाच महत्त्वाचं वाटलं आणि विचारांपासून प्रयोगापर्यंत ते महत्त्वाचंही ठरलं.

व्यावसायिक अभिनेता म्हणून काम करत असताना तुम्हाला कोणती भूमिका करायची आहे, याचं स्वातंत्र्य तुम्हाला नसतं. आजवरच्या सर्वच चित्रपटांतल्या सर्व भूमिका मला त्या त्या दिग्दर्शकांनी ऑफर केल्या आहेत. ‘सावरखेड एक गाव’ या राजीव पाटीलच्या पहिल्या चित्रपटापासून आमचे सूर जुळले होते. नंतर एकत्र ‘ब्लाइंड गेम’ही केला. ‘जोगवा’ चित्रपटाची जुळवाजुळव सुरू झाली, त्याच दिवशी मला राजीवचा फोन आला, ‘‘उप्या, मी जोगवा करतोय आणि तू तायप्पा... तुझ्या कारकिर्दीतील हा ‘माईल स्टोन’ ठरेल आणि अभिनेता म्हणून तुझा कस लागेल. माझ्यावर विश्‍वास ठेव.’’ आपल्याकडून अशी भूमिका व्हावी, जी दीर्घकाळ आपल्या अभिनयामुळं रसिकांच्या लक्षात राहावी, असं प्रत्येक कलाकाराचं स्वप्न असतं. तायप्पाच्या निमित्तानं मला ही संधी मिळाली होती, जी नाकारण्याचा प्रश्‍नच नव्हता. तायप्पाचे सर्व अंतरंग मी दाखवू शकतो, हा त्याचा विश्‍वास... आणि तो अत्यंत सक्षमपणे ‘जोगवा’ प्रेक्षकांसमोर आणेल याची मला खात्री. प्रत्यक्ष चित्रीकरणापूर्वीच आम्ही ‘जोगवा’ जगायला सुरवात केली होती. कथा, पटकथा बंदिस्त होताना रात्र-रात्र होणाऱ्या चर्चा, चित्रपटातल्या कथाविषयांशी संबंधित पश्‍चिम महाराष्ट्रातल्या परिसराला राजीवनं दिलेल्या भेटी, प्रत्यक्ष जोगत्यांच्या मुलाखती, या प्रथेचे बळी ठरलेल्या जोगत्यांशी झालेल्या मुलाखती याची माहिती रोजच्या रोज मला राजीव देत होता. प्रत्यक्ष चित्रीकरणापूर्वी राजीवनं माझी चंदू जोगत्याशी ओळख करून दिली होती. या सगळ्यांमुळंच मी तायप्पात शिरत होतो. ‘जोगवा’च्या निमित्तानं मराठीमधली एक अविस्मरणीय कलाकृती होणार आहे, याची खात्री राजीवला होती आणि चित्रीकरणादरम्यान सर्वांनाच आपण एका अद्‌भुत कलाकृतीचा भाग होत आहोत, याचा साक्षात्कार होत होता. ‘जोगवा’ला माझ्यासह सहा राष्ट्रीय पुरस्कार मिळाले. ‘जोगवा’सारखी कलाकृती देणारा, अजून उत्तमोत्तम देण्यासारखं ज्याच्याकडं होतं तो राजीव पाटील मात्र अचानक निघून गेला. ही मनातली जखम कायमच भळभळत राहणार आहे. 

‘यलो’च्या सोनेरी आठवणींत मी अजूनही रमतो. या चित्रपटाच्या निमित्तानं खऱ्या आयुष्यातल्या एका खऱ्या स्टारबरोबर काम करण्याची संधी मला प्रथमच मिळाली, ती स्टार म्हणजे गौरी गाडगीळ. तिच्या स्वतःच्या आयुष्यावर आधारित एक ‘इन्स्पिरेशनल फिल्म’ बनविण्याचं कठीण आव्हान माझा मित्र महेश लिमये यांनं ‘यलो’च्या निमित्तानं स्वीकारलं होतं. हॉलिवूडपासून अगदी बॉलिवूडपर्यंत आजवर झालेल्या आयुष्यपटांमध्ये मुख्य भूमिका कसलेल्या कलाकारांनीच केल्या आहेत. मात्र ‘यलो’मध्ये ज्या मुलीची थक्क करणाऱ्या जीवनप्रवासाची गोष्ट सांगायची होती, त्यामध्ये मुख्य भूमिका करणार होती, स्वतः गौरी गाडगीळ. खरंतर एक कलाकार म्हणून मला महेशचा हा निर्णय अत्यंत धोकादायक, असुरक्षित वाटत होता. पण महेश मात्र त्याच्या निर्णयावर ठाम होता. चित्रीकरणापूर्वी आम्ही गौरीला भेटायचं ठरवलं. पहिल्या भेटीमध्येच आमची गट्टी जमली ती कायमचीच. त्या भेटीत मला जाणवलं ते म्हणजे गौरी म्हणजे पवित्रता, वास्तवता आणि सकारात्मकतेचं दुसरं नाव आहे. कलाकार म्हणून मला जी असुरक्षितता वाटत होती, ती क्षणार्धात गळून पडली आणि शंभर टक्के खात्री पटली की गौरीचा रोल फक्त आणि फक्त गौरीच करू शकते. प्रत्यक्ष चित्रीकरणाला सुरवात झाल्यावर दिग्दर्शकाच्या सर्व सूचनांचं मनापासून पालन करण्याचा तिचा प्रामाणिक प्रयत्न पाहून मी तर अवाक झालो. (आजही बऱ्याच व्यावसायिक कलाकारांनाही हे नीट जमत नाही.) 

‘यलो’ चित्रपटात गौरी गाडगीळसमवेत उपेंद्र लिमये.

चित्रपटामध्ये तिचा कोच मी; पण प्रत्यक्षात जेव्हा आम्ही गप्पा मारत बसायचो आणि पोहण्याचा विषय निघायचा, तेव्हा ही मला भरपूर अक्कल शिकवणार. अर्थात तो तिचा अधिकारच होता. माझं पोहणं पाहून तिला प्रचंड गंमत वाटत असे. ती खळखळून हसत असे आणि आपल्या कुठल्यातरी गोष्टीमुळं ती जाम खूष होतेय याचाच मला आनंद. चित्रीकरणाच्या शेवटच्या दिवशी गप्पा मारताना गौरी म्हणाली, ‘‘अरे दादा, मी कोचिंग करणार आहे. खूप जणांना चांगलं पोहायला शिकवणार आहे. तुला पण शिकवीन... अगदी फुक्कट. तू फक्त सिनेमात कोच पण खरी कोच मीच.’’ ‘यलो’च्या दिवसात वेगळ्या अर्थानं गौरी माझी कोच होतीच. स्पर्धेच्या या जीवघेण्या युगामध्ये प्रत्येकालाच पुढे जायचंय. ते करण्यासाठी अनेकजण कोणत्याही पातळीवर जायला तयार आहेत. पण उत्तुंग यश मिळवताना आपण स्वत्व गमावणार असू, तर कितीही मोठं यश माझ्या दृष्टीनं शून्य आहे, हे अप्रत्यक्षपणे समजावून सांगणारी गौरी खरोखरच माझी कोच होती. अशा अनेक भूमिकांनी मला खूप काही शिकवले. 

------------------------------------------------------------------------
बिग बी यांची शाबासकी !
‘सरकार राज’ या चित्रपटात अमिताभ बच्चन यांच्यासोबत काम करण्याची संधी मिळाली. या चित्रपटात ‘कांतिलाल व्होरा’ ही भूमिका करणाऱ्या एका गुजराती कलाकाराला बिग बी यांच्यासारखी व्यक्ती समोर असताना संवाद बोलण्याचं धाडस होत नव्हतं. या चित्रपटाचं चित्रीकरण हैदराबादमध्ये सुरू असतानाच मला दिग्दर्शक राम गोपाल वर्मा यांचा फोन आला. त्या वेळी मी एका मालिकेच्या चित्रीकरणात व्यग्र होतो. वर्मा यांनी चित्रिकरणस्थळाचा पत्ता घेऊन तिथंच चित्रपटाच्या मेकअप डिझायनरला पाठवलं. त्यानं भूमिकेसाठी माझा तीन प्रकारे गेट-अप केला. ती छायाचित्रं वर्मा यांना पाठविली. दुसरा गेट-अप योग्य असल्याचं त्यांनी कळविलं. पहाटे पुन्हा एकदा ट्रायल झाली आणि सकाळी नऊ वाजता मी हैदराबादला रवाना झालो. ‘बिग बी यांच्याशी मी ॲटिट्यूडनं वागतो... ’असं दृश्‍य होतं. आमची दोघांची भट्टी उत्तम जुळून आली आणि चित्रीकरणही वेळेत पूर्ण झालं. प्रदर्शनापूर्वी बच्चन कुटुंबासह मी चित्रपट पाहिला. चित्रपट संपल्यानंतर बिग बी यांनी मला मिठी मारली आणि म्हणाले, ‘यंग मॅन, यू डीड अ गुड जॉब’ ही शाबासकी मला कोणत्याही पुरस्कारापेक्षा महत्त्वाची वाटते. 