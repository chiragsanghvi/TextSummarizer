'मोगली'मध्ये प्रियांका, इरफानचा आवाज

मुंबई - हॉलिवूडमधील ‘द जंगल बुक‘ ऍनिमेटेड चित्रपट हिंदीमध्ये डब करण्यात आला असून, या चित्रपटातील पात्रांना प्रियांका चोप्रा, इरफान खान, नाना पाटेकर आणि शेफाली शहा यांचा आवाज देण्यात आला आहे.

दूरदर्शनवरून सादर झालेल्या ‘मोगली’ मालिकेतील ‘जंगल जंगल बात चली है पता चला है चड्डी पहेनके फूल खिला है फूल खिला है’ हे गीत लहान मुले आणि मोठ्यांमध्येही खूप लोकप्रिय झाले होते. जंगलामध्ये प्राण्यांबरोबर राहणारा हा ‘मोगली’ मुलांचा ‘हिरो’ झाला होता. ‘द जंगल बुक’ हा चित्रपट 8 एप्रिलला प्रदर्शित होत असून, भारतीय वंशाचा अमेरिकन नागरिक नील सेठी मोगलीच्या भूमिकेत दिसणार आहे.

दूरदर्शनवरील ‘मोगली’ या मालिकेतील ‘शेर खान’ या पात्राला नाना पाटेकर यांनी आवाज दिला होता. आता पुन्हा एकदा नाना ‘शेर खान’साठी (वाघ) आवाज देणार असून, ओम पुरी हे मोगलीचा जीवलग मित्र ‘बगिरा’ (चित्ता) या पात्राला आवाज देतील. प्रियांका चोप्रा ही ‘का’ (अजगर) या पात्राला तर इरफान खान ‘बल्लू’ (अस्वल) या पात्राला आवाज देणार आहे. अभिनेत्री शेफाली ही ‘रक्षा’ (लांडगा) या पात्राला आवाज देईल. बिल मुरे, बेन किंग्सले, इदरिस एल्बा, ल्युपिटा न्योंगओ, स्कार्लेट जॉन्सन, क्रिस्तोफर वॉकेन आणि जियानकार्लो स्पोसितो यांनी इंग्रजीतील ‘द जंगल बुक’ला आवाज दिले आहेत.