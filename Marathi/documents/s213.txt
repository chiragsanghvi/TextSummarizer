खेळपट्‌टी अनुकूल असल्यास हरभजनला खेळवावे

बांगलादेशविरुद्ध चमकदार कामगिरी केल्यामुळे आफ्रिदीने सुटकेचा निःश्‍वास टाकला असेल. भारतात जास्त प्रेम मिळते, या त्याच्या विधानामुळे निर्माण झालेल्या वादाची तीव्रता त्यामुळे संपली. आता भारताविरुद्ध सरस ठरून मायदेशात "हीरो‘ बनण्याची सुप्त इच्छा त्याने बाळगली असेल. खेळपट्‌टी संथ की ठणठणीत ठेवायची असे कोडे भारताला पडले असेल. ईडनची खेळपट्‌टी नागपूरच्या तुलनेत संथ आहे. फिरकीस अनुकूल खेळपट्‌टी बनविल्यास हरभजनला खेळवावे. त्या परिस्थितीत नाणेफेकीलाही महत्त्व असेल.

कागदावर भारतीय संघ सरस असला तरी त्यांना आधीच्या अनेक विश्‍वकरंडक लढतींत केली तशी कामगिरी मैदानावर करून दाखवावी लागेल. भारतीय संघाची अवस्था जखमी सिंहासारखी असेल आणि समोर पाक संघ पाहून सर्वोत्तम कामगिरीचे स्फुरण त्यांना चढेल. याशिवाय हजारो क्रिकेटप्रेमींचे प्रोत्साहन त्यांना लाभेल. प्रेक्षकांना केवळ विजयच हवा असेल. 

दडपणाचा यशस्वी सामना करणाऱ्या संघाची सरशी होईल. केवळ स्टेडियमवरील प्रेक्षकच नव्हे, तर जगभरातील भारतीय आणि पाकिस्तानी क्रिकेटप्रेमी टीव्हीवर सामना पाहतील. खेळ पुढे सरकत असताना भावनेचा अतिरेक होणार नाही अशी मला आशा आहे. रोहित आणि विराट यांची फलंदाजीतील विपुल गुणवत्ता आणि महंमद आमीरचा पहिला स्पेल पाहण्यास मी आतूर आहे. आमीरने विलक्षण पुनरागमन केले आहे. त्याच्याकडे प्रचंड प्रतिभा आहे. एकाग्रता कायम राखल्यास तो बरीच मजल मारेल. 