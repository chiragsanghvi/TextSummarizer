देशातील क्रिकेट विकासाचा दर शून्य

नवी दिल्ली - भारतीय क्रिकेट नियामक मंडळाने (बीसीसीआय) देशातील क्रिकेट विकासासाठी काही केले नाही, असे स्पष्ट मत मंगळवारी सर्वोच्च न्यायालयाने मांडले. देशातील क्रिकेट विकासाचा दर शून्यच आहे. बीसीसीआय म्हणजे परस्पर फायदा देणारी संस्था असेच चित्र दिसून येत असल्याचेही सर्वोच्च न्यायालयाने निदर्शनास आणले. 

गेल्या पाच वर्षांत संलग्न राज्यांमध्ये किती निधी दिला गेला, याची माहितीदेखील बीसीसीआयला सादर करण्यास सांगण्यात आली होती. बीसीसीआयने सादर केलेल्या माहितीनुसार एका वर्षात संलग्न राज्यांसाठी ४८० कोटी रुपये दिले गेल्याचे समोर आले आहे. म्हणजेच गेल्या वीस वर्षांत दोन हजार कोटी रुपयांहून अधिक रक्कम राज्यांना दिली गेली. ही सगळी रक्कम क्रिकेटच्या सुविधा उपलब्ध करण्यासाठी देण्यात आली होती. मात्र, त्याचा विनियोग कसा झाला याकडे दुर्लक्ष झाल्याचे सर्वोच्च न्यायालयाने निदर्शनास आणून दिले.

सर्वोच्च न्यायालयाच्या खंडपीठाचे मुख्य न्यायाधीश टी. एस. ठाकूर म्हणाले,‘‘तुमच्याकडून देण्यात आलेल्या निधीचा उपयोग योग्य पद्धतीने केला आहे की नाही, याकडे तुम्ही लक्ष दिले का? देशातील क्रिकेट सुविधांमध्ये तेवढी सुधारणा झाल्याचे चित्र दिसून येत नाही.’’ खंडपीठाचे दुसरे न्यायाधीश एफएमआय कलिफुल्ला यांनी या वेळी बीसीसीआयने नागालॅंड, मणिपूर आणि त्रिपुरा राज्यांसाठी गेल्या पाच वर्षांत किती निधी दिला, याविषयीची माहिती सादर करण्यास सांगितले आहे.

बीसीसीआयचे वरिष्ठ वकील के. के. वेणुगोपाळ यांनी न्यायाधीश आर. एम. लोढा समितीने दिलेल्या शिफारशींची पूर्तता करण्यास बीसीसीआयने सुरवात केल्याचे न्यायालयात सांगितल्यावर न्यायालयाने आपली निरीक्षणे समोर आणली. परस्पर हितसंबंधांबाबत बीसीसीआयने यापूर्वी समितीची नियुक्ती केली आहे. बीसीसीआयच्या मुख्य कार्यकारी अधिकारी, मुख्य आर्थिक अधिकारी आणि अन्य महत्त्वाची पदे भरण्यासाठी यापूर्वीच जाहिराती दिल्या असल्याची माहिती न्यायालयाला दिली. त्याचबरोबर लोढा समितीच्या अमान्य शिफारशींची यादीही वेणुगोपाळ यांनी न्यायालयासमोर मांडली. या शिफारशी फेरविचार करण्यासाठी लोढा समितीकडे परत पाठवाव्यात, अशी विनंतीही वेणुगोपाळ यांनी न्यायालयाला केली. 

मात्र, असा थेट आदेश देण्यास खंडपीठाने नकार दिला. बीसीसीआयने उपस्थित केलेल्या या प्रश्‍नांची चर्चा होईल. खरंच, तशी गरज आहे का ? याची छाननी करण्यात येईल. त्यानंतर गरज वाटल्यास अमान्य शिफारशी फेरविचारासाठी लोढा समितीकडे पाठविण्यात येतील, असे खंडपीठाने सांगितले. 