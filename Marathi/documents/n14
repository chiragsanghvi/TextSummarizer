"पिंजरा' मालिकेची जोडी रुपेरी पडद्यावर झळकणार

मुंबई - मराठी चित्रपटांत आज अनेक नवे विषय हाताळले जात आहेत. केवळ मनोरंजन एवढा एकच निकष सध्या मराठी चित्रपटांना लागू नाही. अनेक सामाजिक विषयही आज उत्तम प्रकारे हाताळले जात आहेत. मुनावर शमीम आझाद दिग्दर्शित आगामी "निवडुंग‘ चित्रपट सामाजिक अंगानेच जाणारा असून टीव्हीवरील "पिंजरा‘ मालिकेतून घराघरांत पोहचलेली भूषण प्रधान आणि संस्कृती बालगुडे यांची लोकप्रिय जोडी यानिमित्ताने रुपेरी पडद्यावर झळकणार आहे. 

संस्कृती आणि भूषण दोघांचेही आता रुपेरी पडद्यावर चांगलेच बस्तान बसले आहे. छोट्या पडद्यावरील आपल्या सहकलाकारासोबत पुन्हा एकदा काम करण्याची संधी मिळाल्याने संस्कृतीला फारच आनंद झाला आहे. ती म्हणाली, की आपण ज्या कलाकारासोबत अभिनयाची सुरुवात केली आहे, त्याच्यासोबत पुन्हा काम करणे नक्कीच आनंद देणारा अनुभव असतो. "निवडुंग‘च्या निमित्ताने आम्हाला पुन्हा एकदा एकत्र काम करायला मिळत असल्याने जुन्या आठवणींना उजाळा मिळणार आहे. आम्ही आधी एकत्र काम केलेले असल्याने थोडेसे रिलॅक्‍स असू. काम करायला नक्कीच मजा येईल. "शमीम फिल्म्स‘ बॅनरअंतर्गत चित्रपटाची निर्मिती होणार आहे. चित्रीकरण 1 एप्रिलपासून सुरू होईल.