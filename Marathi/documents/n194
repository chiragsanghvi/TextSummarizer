'सोशल मीडिया'ने बदलली नाटकांची इकॉनॉमी : मुक्ता बर्वे

नागपूर : "वर्तमानपत्र वाचण्याची नव्या पिढीला सवय नाही. पण, फेसबुक आणि व्हॉट्‌सऍपच्या निमित्ताने तरुणांपर्यंत मराठी नाटक फार झपाट्याने पोहचू लागले. खूप जास्त नाही. पण, थोड्याफार प्रमाणात "सोशल मीडिया‘ने नाटकांचे अर्थकारणही बदलले,‘ असे मत अभिनेत्री मुक्ता बर्वे हिने व्यक्त केले. "छापा काटा‘ या नाटकाच्या निमित्ताने मुक्ता आणि ज्येष्ठ अभिनेत्री नीना कुळकर्णी सध्या नागपुरात आहेत. 

"छापा काटा‘ या नाटकात मुक्ता प्रमुख भूमिका असून ती निर्मातीसुद्धा आहे. ती म्हणाली, "पूर्वीच्या काळात माध्यमांच्या मर्यादा होत्या. आता माध्यमांचे फार मोठे विश्‍व आहे. वर्तमानपत्र, वाहिन्या आणि वेगाने लाखो लोकांपर्यंत पोहोचविणारा सोशल मीडिया उपलब्ध आहे. त्यामुळे आधीच्या तुलनेत मराठी नाटक असो वा चित्रपट अतिशय वेगाने नव्या पिढीपर्यंत पोहोचविणे सोपे झाले आहे.‘ याचवेळी मराठी नाटकांमध्ये आधुनिक प्रयोगांची गरज वाढत असल्याचेही तिने स्पष्ट केले. "मराठी नाटक आणि हिंदी स्पर्धांची तशी स्पर्धा असण्याचे काहीच कारण नाही. पण, हिंदी चित्रपटाचे तिकीट आणि मराठी नाटकांचे तिकीज जवळपास सारखेच आहे. अशा परिस्थितीत प्रेक्षकांनी हिंदी चित्रपट टाळून मराठी नाटकाला पसंती देण्यासाठी तशी दर्जेदार आणि आकर्षक निर्मितीही आवश्‍यक आहे. त्यामुळे कलावंत म्हणून ज्या ज्या अडचणींचा आम्ही सामना करतो त्या अडचणी निर्माती म्हणून माझ्या कलावंतांना होणार नाही, याची मी पूर्ण काळजी घेतली. नेपथ्य, लाईट्‌स, संगीत आदींच्या बाबतीत नवेपणा आणण्याचा प्रयत्न केला. "छापा काटा‘मध्ये त्याची झलक नागपूरकरांना बघायला मिळेल,‘ असेही मुक्ता म्हणाली. उद्या (शनिवार) दुपारी 1.30 आणि रविवारी (ता.11) रात्री 9 वाजता डॉ. वसंतराव देशपांडे सभागृहात नाटकाचे प्रयोग होतील. 

आई आणि मुलीच्या नात्याविषयी हे नाटक आहे. हिंदी चित्रपटांचे विषय एकवेळ सारखे असतील. पण, मराठी नाटकांमध्ये सारखे विषयदेखील वेगळ्या पद्धतीने मांडण्याचे कसब कलावंतांमध्ये आहे. 
- नीना कुळकर्णी