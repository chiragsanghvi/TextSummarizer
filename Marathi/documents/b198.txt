
वाणिज्यमंत्र्यांची माहिती; एफडीआयचा निर्णय त्यानंतर घेणार 

नवी दिल्ली : देशात झपाट्याने विस्तारणाऱ्या ‘ई-कॉमर्स‘ क्षेत्राची आता एक निश्‍चित व्याख्या तयार करण्यात येणार आहे. ई-कॉमर्स क्षेत्रात अद्याप करप्रणाली व थेट परकी गुंतवणुकीच्या अर्थात एफडीआय नियमांविषयी अस्पष्टता असल्याने सरकारने हा निर्णय घेतला आहे. 

वाणिज्य व उद्योगमंत्री निर्मला सीतारामन म्हणाल्या, ‘‘आम्हाला प्रत्येक राज्यांकडून ‘ई-कॉमर्स‘मधील थेट परकी गुंतवणुकीच्या नियमांविषयी अभिप्राय मिळाले आहेत. त्यानुसार लवकरच ‘ई-कॉमर्स‘ क्षेत्राची एक नवी व्याख्या तयार करण्यात येईल. या क्षेत्रात थेट परकी गुंतवणुकीला मान्यता देण्याआधी या क्षेत्राची एक व्याख्या निश्‍चित व्हायला हवी. त्यानंतर याचा विचार करता येईल.‘‘ सीतारामन यांनी जुलै महिन्यात झालेल्या बैठकीमध्ये प्रत्येक राज्याकडून याविषयी आपली मते मागवली होती. या बैठकीत ‘ई-कॉमर्स‘ क्षेत्रासाठी करप्रणाली व थेट परकी गुंतवणुकीचे नियम निश्‍चित करण्याविषयी चर्चा झाली होती. 

सध्याच्या थेट परकी गुंतवणुकीच्या धोरणानुसार, ऑनलाइन मंचावर एखाद्या कंपनीकडून मालाची खरेदी विक्री अशी ‘ई-कॉमर्स‘ची व्याख्या केली जाते. सध्या ‘बिझनेस टू बिझनेस‘ क्षेत्रात 100 टक्के थेट परकी गुंतवणुकीला मान्यता आहे. परंतु रिटेल क्षेत्रात ही परवानगी नाही. तसेच, ऑनलाइन मंचावर होलसेल व रिटेल विक्रीत असलेला फरक स्पष्ट व्हायला हवा, असे तज्ज्ञांचे मत आहे.
