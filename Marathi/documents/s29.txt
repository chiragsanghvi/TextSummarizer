जल्लोषातही संघर्षाचे निखारे

कोलकाता/ब्रिजटाऊन - अनेक क्रिकेट पंडितांना धक्का देत वेस्ट इंडीजने विश्‍वकरंडक ट्‌वेंटी- २० स्पर्धेचे विजेतेपद पटकावले. त्यानंतरही विंडीज क्रिकेट मंडळ आणि खेळाडू यांच्यातील संघर्ष कायम राहिला. जिंकल्यानंतर विंडीज मंडळाने साधे आमचे अभिनंदनही केले नाही, यावरून काय ते लक्षात येईल, अशी टीका विंडीज कर्णधार डॅरेन सॅमीने केली. त्यानंतर लाजेकाजेस्तव विंडीज मंडळाने खेळाडूंबरोबर चर्चेची तयारी दाखवली. विंडीज मंडळाने खेळाडूंबरोबर चर्चा करणे हेच विंडीज संघास विजेतेपदापेक्षा मोठे बक्षीस असल्याची प्रतिक्रियाही आता व्यक्त होत आहे.

विंडीज मंडळही अजून हेका सोडण्यास तयार नाही. त्यांनी खेळाडूंशी चर्चेची तयारी दाखवून ब्रेकिंग न्यूज तयार केली असली तरी दोघांतील वाटाघाटी फिसकटतील याचीही तयारी केली आहे. विंडीज मंडळाचे पत्रकच जास्त सांगणारे आहे. महिला तसेच पुरुष संघ जिंकल्याचा आम्हाला खूपच आनंद झाला, हा उल्लेख सोडल्यास त्यात कौतुकाचा एकही शब्द नाही. मात्र त्याचवेळी सॅमी तसेच विंडीज खेळाडूंनी जी काही मंडळावर टीका केली, त्याबद्दल ते माफी मागतील. पत्रकार परिषदेतच सॅमी हे करेल, अशी अपेक्षा व्यक्त केली. 

सामना संपल्यानंतर काही वेळेतच काढलेल्या पत्रकात कुमार, महिला तसेच पुरुष संघाच्या यशामुळे जागतिक क्रिकेटचे विंडीजकडे लक्ष गेले आहे. त्यातून विंडीज क्रिकेट किती उच्च दर्जाचे आहे हेच दिसते, आपल्या सर्वांचे आभार, एवढाच उल्लेख केला.  सॅमीने करंडक स्वीकारल्यानंतर केलेल्या टीकेबद्दल कोणतीही बाजू मंडळाने मांडली नाही; पण त्याचवेळी सॅमीने केलेल्या जाहीर टीकेबद्दल आयसीसीची माफी मागितली. सॅमीने ते बोलणे योग्य नव्हते. असे मंडळाचे अध्यक्ष डेव्ह कॅमेरॉन यांनी व्यक्त केली. 

ब्राव्होचा पाठिंबा
आमच्या मंडळाच्या तुलनेत बीसीसीआय आम्हाला जास्त पाठिंबा देते, असे परखड वक्तव्य करीत ड्‌वेन ब्राव्होने कर्णधार सॅमीशी सहमती दर्शविली. तो म्हणाला की, आमच्या देशाचे क्रिकेट मंडळ योग्य व्यक्तींच्या हातात नाही. मंडळाच्या एकाही पदाधिकाऱ्याने किंवा संचालकाने आम्हाला अद्याप साधा फोनसुद्धा केलेला नाही. ही काही चांगली गोष्ट नाही. आम्ही स्पर्धा जिंकावी किंवा आम्ही जिंकू शकू असे त्यांना वाटत नव्हते, याची आम्हाला कल्पना आहे. मुळात खेळाडू विरुद्ध मंडळ असा लढा होता. अगदी बीसीसीआयसुद्धा आमच्यासाठी जास्त करते. आम्हाला भारतात किती प्रेम मिळाले हे पाहा.

कॅरिकॉमची जनता एकत्र येत आहे हे पाहून छान वाटते. क्रिकेट हे कॅरेबियन जनतेला एकत्र आणणारे माध्यम आहे.
- ड्‌वेन ब्राव्हो

वाद मिटविण्याचा प्रयत्न
विंडीज मंडळाचे मुख्य कार्यकारी अधिकारी मायकेल मुरीहेड यांनी वाद मिटवण्याचा प्रयत्न केला. त्यांनी विंडीज मंडळाच्या पदाधिकाऱ्यांनी विजेतेपदाची १६ लाख डॉलर रक्कम खेळाडूंनाच घेण्यास सांगितली आहे. त्यांनी खेळाडूंबरोबर चर्चा सुरू आहे, काही गोष्टींवर एकमत झाले आहे. आयपीएल संपल्यावर पुन्हा चर्चा होईल, ती यशस्वी होईल, असा विश्‍वास व्यक्त केला. 