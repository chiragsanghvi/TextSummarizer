
सबांग मतदारसंघात तृणमूलच्या कार्यकर्त्यांची हत्या
काँग्रेस-माकपवर हल्ल्याचा आरोप; सोमवारी दुसऱ्या टप्प्याचे मतदान
काँग्रेस-माकपवर हल्ल्याचा आरोप; सोमवारी दुसऱ्या टप्प्याचे मतदान
मिदनापोर जिल्ह्य़ातील दुब्रजपूर परिसरात काँग्रेस आणि माकपच्या कार्यकर्त्यांनी केलेल्या बेदम मारहाणीत तृणमूल काँग्रेसचा कार्यकर्ता मरण पावल्याची घटना घडली आहे. येत्या सोमवारी येथे मतदान होणार आहे.
तृणमूल काँग्रेसच्या सदर कार्यकर्त्यांचे नाव जयदेव जना (३०) असे असून शुक्रवारी रात्री घरी परतत असताना त्याच्यावर काँग्रेस आणि माकपच्या कार्यकर्त्यांनी काठय़ा आणि लोखंडी शिगांनी हल्ला चढविला, असे पोलीस अधीक्षक बी. चंद्रशेखर यांनी सांगितले.
गंभीर जखमी झालेल्या जना याला रुग्णालयात हलविण्यात आले, मात्र तेथे दाखल करण्यापूर्वीच तो मरण पावल्याचे जाहीर करण्यात आले. जना याच्या पत्नीने सबांग पोलीस ठाण्यात २२ जणांविरुद्ध एफआयआर नोंदविला असून त्यामध्ये माजी मंत्री आणि सबांग विधानसभा मतदारसंघातील काँग्रेसचे उमेदवार मानस भुनिया यांचा समावेश आहे.
भुनिया यांच्यासमोरच जना याला बेदम मारहाण करण्यात आली आणि त्यामध्ये तो मरण पावल्याचा आरोप तृणमूल काँग्रेसचे स्थानिक नेते अमूल्य मैती यांनी केला आहे
