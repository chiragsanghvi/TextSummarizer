पाक टी-20 संघाचे कर्णधारपद सर्फराज अहमदकडे

कराची - आशिया आणि त्यांतर झालेल्या टी 20 विश्‍वकरंडक स्पर्धेतील अपयशाने पाकिस्तानच्या ट्वेंटी-20 संघाचे कर्णधारपद सोडलेल्या शाहिद आफ्रिदीच्या जागी यष्टीरक्षक सर्फराज अहमदची निवड करण्यात आली आहे.

पाकिस्तान क्रिकेट मंडळाने (पीसीबी) आज याबाबतची घोषणा केली. आता पाकिस्तानच्या प्रशिक्षकपदी कोणाची निवड होते, हे पाहणे उत्सुकतेचे असणार आहे. शाहिद आफ्रिदीने निवृत्तीस नकार देत कर्णधारपद सोडण्याचा निर्णय घेतला होता. 

या दोन्ही स्पर्धांतील अपयशी कामगिरीनंतर पाकिस्तान क्रिकेट मंडळाने या स्पर्धेनंतर आफ्रिदी टी-20 सामन्यासाठी कर्णधार राहणार नसल्याचे स्पष्ट केले होते. अखेर आफ्रिदीने कर्णधारपद सोडल्याचे जाहीर केले होते. त्यानंतर पीसीबीने युवा यष्टीरक्षक सर्फराज अहमदच्या हातात कर्णधारपदाची जबाबादारी सोपविली आहे. 