आता मोगली बोलणार हिंदीत

मयूर पुरी लिहिणार जंगल बुकसाठी संवाद 
मुंबई - बच्चे कंपनीच्या हृदयावर राज्य करणाऱ्या मोगली आणि त्याच्या प्राणिमित्रांची कथा लवकरच रुपेरी पडद्यावर दिसणार आहे. "दी जंगल बुक‘ असे चित्रपटाचे नाव असून, हा चित्रपट परदेशांत प्रदर्शित होण्याआधी भारतात प्रदर्शित होणार आहे. या चित्रपटातील विविध पात्रांसाठी नाना पाटेकर, ओम पुरी, इरफान खान व प्रियांका चोप्रा यांसारख्या अनेक मातब्बरांनी आवाज दिला आहे. या यादीत आता मयूर पुरीचे नावही जोडले गेले आहे. "एबीसीडी‘फेम मयूर पुरीकडे चित्रपटासाठी हिंदी संवाद लिहिण्याची धुरा सोपवण्यात आली आहे. 

या नव्या जबाबदारीबद्दल बोलताना मयूर पुरी म्हणाला, ‘लहानपणापासूनच मोगलीच्या विश्‍वाने भारावून जायचो. बघीरा, बलू, शेरखान सगळेच माझ्याही भावविश्‍वाचा भाग होते. या चित्रपटाचे दिग्दर्शक जॉन फेवरू तर अगदी भन्नाट आहेत. त्यामुळे या चित्रपटासाठी हिंदीत संवाद लिहिणे माझ्यासाठी फारच मोठी संधी आहे, असे मला वाटले. चित्रपटाच्या मूळ गाभ्याला धक्का पोहचणार नाही; पण त्यात भारतीय स्वाद असेल. खरे सांगायचे, तर माझ्या आयुष्यातील सर्वांत कठीण काम जर कोणते असेल, तर ते म्हणजे जंगल बुकसाठी हिंदी गाणी लिहिणे. ही गाणी लिहिताना प्रचंड ताण आला होता. कारण- गुलजारसाहेबांनी लिहिलेले "चड्डी पहेनके फुल खिला है...‘ हे गाणे एका वेगळ्याच उंचीवर गेले होते. आजही मोगली म्हटले की हेच गाणे लोकांच्या तोंडी येते. त्यामुळे मला फारच टेन्शनही आले होते. शेवटी जंगल बुकसाठी काम करणे ही प्रत्येक लेखकाची इच्छा असते. माझी ही इच्छा पूर्ण झाली आहे.‘‘