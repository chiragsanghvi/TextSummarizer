स्वतःची क्षमता तपासूनच निर्णय घेईन : द्रविड
- - वृत्तसंस्था

नवी दिल्ली : टीम इंडियाच्या सीनियर संघाचे प्रशिक्षकपद स्वीकारण्यासाठी वेळ आणि क्षमता आहे का, हे तपासल्यानंतरच आपण अंतिम निर्णय घेणार असल्याचे माजी कर्णधार राहुल द्रविडने सांगितले. ट्‌वेन्टी-20 विश्‍वकरंडक स्पर्धेबरोबर रवी शास्त्री यांचा संघसंचालक म्हणून असलेला करार संपल्यामुळे प्रशिक्षकपदासाठी द्रविडच्या नावाची चर्चा सुरू झाली आहे. 

द्रविडने 19 वर्षांखालील भारतीय संघाचे प्रशिक्षकपद भूषवलेले आहे; तसेच तो यंदाच्या आयपीएलमध्ये दिल्ली संघाचा मेंटॉरही आहे. वयाच्या या वळणावर कोणताही मोठा निर्णय घेण्यापूर्वी आपल्यामध्ये क्षमता आहे का, हे तपासणे गरजेचे आहे आणि त्यासाठी सर्व बाबतींचा विचार करावा लागतो. आपण तयार आहोत की नाही, हे लगेचच ठरवता येत नाही, असे 43 वर्षीय द्रविडने सांगितले. 

पूर्ण विचार करूनच मी अंतिम निर्णय घेईन, असे सांगून द्रविड म्हणाला, ""आपली आवड आहे म्हणून एखादी जबाबदारी स्वीकारणे योग्य नाही. तुम्ही सर्व घटकांचा विचार करणे आवश्‍यक असते; तसेच आपण ही जबाबदारी पार पाडण्यासाठी किती वेळ देऊ शकतो, याचाही विचार करावा लागतो. तेवढी मेहनतही घ्यावी लागते आणि एकदा जबाबदारी स्वीकारल्यानंतर ती पूर्णत्वास नेण्याचेही धैर्य लागते. यामध्ये किती यश येईल हा नंतरचा भाग असतो; पण तुम्ही या जबाबदारीत झोकून द्यावे लागते.‘‘ 

हे विश्‍लेषण करताना द्रविडला 19 वर्षांखालील विश्‍वकरंडक स्पर्धेत वेस्ट इंडीजविरुद्धच्या अंतिम सामन्यात भारताच्या पराभवाचे उदाहरण द्यायचे होते. त्या सामन्याचा निकाल काय लागला हे बाजूला ठेवूया; पण आपण वेगळे प्रयत्न काय करू शकलो असतो, याचा विचार मी नंतर केला. 50 पैकी 46 षटके वेगवान गोलंदाजी करणाऱ्या संघाकडून आम्ही पराभूत झालो. उपखंडात स्पर्धा होत असल्यामुळे जास्तीत जास्त फिरकी गोलंदाजांचा वापर होईल, असा आमचा अंदाज होता आणि त्या दृष्टीने आम्ही सरावही केला होता; पण फलंदाजी आल्यावर आम्हाला वेगळ्या आव्हानाला सामोरे जावे लागले होते. त्यातच सामना 9 वाजता सुरू झाल्यामुळे वेगवान गोलंदाजांचे वर्चस्व होते, असे द्रविडने सांगितले. 

प्रशिक्षणाच्या या क्षेत्रात मी नवा आहे. खेळाडू किंवा कर्णधार म्हणून मी ज्या गोष्टींचा विचार केलेला नव्हता, तो प्रशिक्षक म्हणून करावा लागतो. डावपेच आखणीचा विचार करत राहावा लागतो. तुमचे विचार आणि ऊर्जा कधी कधी मार्ग बदलू शकते आणि याचा विचार आपण खेळाडू म्हणून कधीच केलेला नसतो. 
- राहुल द्रविड