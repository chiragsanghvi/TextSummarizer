
'स्टार्ट अप'मधून नव्या संधी..
स्टार्ट अप‘ म्हणजे स्वत:चा नवीन उद्योग- ज्याची वेगाने वाढ होण्याची शक्‍यता आहे. तो व्यवसाय खूप मोठा होण्याची त्यात क्षमता आहे. ‘स्टार्ट अप‘ या शब्दाचा मोठ्या प्रमाणात वापर 1990-2000 मध्ये अमेरिकेत सुरू झाला. तो काळ अमेरिकेत ‘डॉट कॉम बुम‘चा होता. अचानक डॉट कॉम क्षेत्रात कंपन्यांचे पेव फुटले. आयटी, सॉफ्टवेअर, डॉट कॉम या क्षेत्रात वाढ झाली. त्यानंतर व्यवसाय वाढवण्यासाठी मोठ्या कंपन्या छोट्या कंपन्यांच्या शोधात निघाल्या, विकत घेऊ लागल्या. त्यामुळे छोट्या कंपन्यांचे मूल्य वाढले. लहान कंपन्यांची ‘चांदी‘ होऊ लागली. एक कंपनी विकल्यानंतर पुन्हा दुसरी कंपनी. कंपन्यांचे उद्योग सुरू झाले. अशा अनेक कंपन्या निघू लागल्या. आर्थिक नफ्याचे उद्दिष्ट नजरेसमोर ठेवून नवीन कंपनी सुरू करणे, त्याला ‘स्टार्ट अप‘ कंपनी असे नाव मिळाले. या कंपन्या तरुण मंडळींनी सुरू केल्या. आयटी, सॉफ्टवेअर, डॉट कॉम क्षेत्रातील कंपन्या असल्यामुळे लहान ऑफिसमध्ये, घरी किंवा गॅरेजमध्ये त्या सुरू झाल्या. फायनान्सर भांडवल पुरवायला सरसावले. त्याच्या बदल्यात ते कंपनीचे शेअर घेत. त्यांना व्हेंचर कॅपिटलिस्ट (व्हीसी) म्हणतात. कंपनीचे व्हॅल्युएशन वाढले, की मग कंपनी विकताना त्यांना पाच ते शंभरपट पैसे मिळत. ‘व्हीसी‘ने नंतर प्रायव्हेट इक्विटी मोठी रक्कम लावत असत. ते भांडवल गुंतवताना ‘व्हीसी‘ बाहेर निघून त्याचा मोबदला घेत. त्यानंतर पुढचे भांडवल शेअर बाजारात ‘आयपीओ‘ म्हणजे पब्लिक ऑफर देऊन शेअरच्या माध्यमातून घेत असत. त्यावेळेला प्रायव्हेट इक्विटीवाल्यांना खूप मोठा मोबदला मिळून ते बाहेर पडत. एखाद्या व्यक्तीने किंवा कंपनीने व्हीसी, पीसीने पैसे भरपूर कमावले की ते इतर ‘स्टार्ट अप‘मध्ये पैसे गुंतवत. जे खूप लवकर वर जाते, ते निश्‍चितच लवकर खाली येते, हा निसर्गाचा नियमच आहे. त्याप्रमाणेच अमेरिकेतही घडले. कंपनी चालविण्याऐवजी विकण्यासाठीच आणि फंडिंग मिळेल आशेनेच कंपन्या काढू लागले. 2000 मध्ये ‘डॉट कॉम‘चे ‘डॉट गॉन‘ झाले. अनेक कंपन्या बुडाल्या.
