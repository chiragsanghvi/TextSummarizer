अफगाणिस्तानच्या आव्हानासाठी इंग्लंड सज्ज

सहयोगी संघास कमी लेखण्याची चूक करणार नाही - मोईन अली
दिल्ली - टी २० विश्‍वकरंडक स्पर्धेत आतापर्यंत अफगाणिस्तानने दोन पराभव स्वीकारले असले, तरी त्यांना कमी लेखण्यास इंग्लंड तयार नाही. दक्षिण आफ्रिकेविरुद्ध अशक्‍यप्राय विजय मिळविल्यानंतरही इंग्लंडचा सहयोगी संघाबाबतचा हा दृष्टिकोनच अफगाणिस्तानच्या तयारीविषयी खूप काही सांगून जातो.
इंग्लंडच्या गोलंदाजांना आतापर्यंत ख्रिस गेल, क्विंटॉन डी कॉक, फाफ डू प्लेसिस, जेपी ड्युमिनी यांचा मार बसला आहे. अफगाणिस्तान संघाचा महंमद शहजाद अशीच फटकेबाजी करत असून, त्याने कालच दक्षिण आफ्रिकेच्या गोलंदाजांच्या तोंडचे पाणी पळवले होते. त्यामुळे आतापर्यंत स्पर्धेत महागडे ठरणाऱ्या इंग्लंडच्या गोलंदाजांना अफगाणिस्तानविरुद्ध टिच्चून मारा करावा लागेल. 

मुंबईत गेल इंग्लंडच्या गोलंदाजांची धुलाई करत असताना मोईन अली हा फिरकी गोलंदाज इंग्लंडकडून किफायतशीर ठरला होता. तो म्हणाला, ‘‘मुंबईत गोलंदाजी करण्याचा पूर्ण आनंद मी लुटला. दिल्लीतील खेळपट्टी संथ असण्याचा अंदाज आहे. अर्थात अजून मी अजून खेळपट्टी बघितलेली नाही. पण, मुंबईप्रमाणे येथे सहज धावा जमतील असे वाटत नाही. ’’

मोईनने या वेळी ही खेळपट्टी वेगवान गोलंदाजांना देखील साजेशी नसेल, असेही मत मांडले. तो म्हणाला, ‘‘वेगवान गोलंदाजीसाठी ही खेळपट्टी साजेशी नसेल. मैदानही छोटे आहे. अफगाणिस्तानच्या फलंदाजांची फटकेबाजी आम्ही बघितली आहे. त्यामुळे अशा खेळपट्टीवर आम्ही त्यांना कमी लेखण्याची चूक करणार नाही.’’ इंग्लंडला आता केवळ उर्वरित दोन्ही सामने जिंकायचेच नाही, तर धावगतीदेखील राखायची आहे. हे सर्वांत आव्हानात्मक असल्याचे सांगून मोईन म्हणाला, ‘‘अफगाणिस्तान संघाने काल एक वेळ दक्षिण आफ्रिकेला पराभवाच्या छायेत आणले होते. त्यामुळे आम्ही सावध झालो आहोत. त्यांच्यामध्ये आव्हान उभे करण्याची क्षमता आहे. पण, आम्हीदेखील त्यांचे आव्हान परतवण्यास सज्ज आहोत.’’