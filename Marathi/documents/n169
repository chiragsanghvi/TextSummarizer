‘बाहुबली- द कन्क्लूजन’मध्ये धकधक गर्ल

मुंबई : ‘बाहुबली’ या ब्लॉकबस्टर चित्रपटाच्या पुढील भागात (सिक्वेल) धकधक गर्ल धडक मारणार असल्याचे सांगण्यात येत आहे. तेलुगू आणि तमीळमध्ये निर्मिती करून ‘बाहुबली’चे हिंदी, मल्याळम आणि फ्रेंच भाषेतही डबिंग करण्यात आले होते. भारतातील सर्वाधिक बजेटचा ‘बाहुबली’ देशात व देशाबाहेर प्रदर्शित केल्यावर मोठा प्रतिसाद मिळाला होता. 

‘बाहुबली – द कन्क्लूजन’चे चित्रीकरण नोव्हेंबरमध्ये सुरू होणार असून प्राथमिक कामाला सुरवात झाली आहे. सिक्वेलमध्येही बहुतांश कलाकार ‘बाहुबली’मधील असतील, परंतु त्यामध्ये माधुरी दीक्षित हे आणखी एक आकर्षण असणार आहे. बॉलिवूडची धक धक गर्ल माधुरी दीक्षित या चित्रपटात दिसण्याची शक्यता आहे.

माधुरी दीक्षित ‘बाहुबली’च्या सिक्वेलमधील भूमिकेबाबत खूप उत्सुक आहे. बाहुबलीमधील अनुष्का शेट्टीच्या बहिणीची म्हणजेच कुंतला राजवंशच्या राणीची भूमिका माधुरी साकारणार असल्याचे चित्रपटसृष्टीतील सूत्रांनी सांगितले.
करण जोहर ‘बाहुबली’चा सहनिर्माता आहे. हिंदी चित्रपट रसिकांकडून ‘कनक्लूजन‘ला चांगली पसंती मिळावी यासाठी तो बॉलिवूडमधील प्रसिद्ध कलाकारांना या सिक्वेलमध्ये घेण्यासाठी प्रयत्नशील आहे. 