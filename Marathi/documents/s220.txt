क्रिकेट: बलाढ्य ऑस्ट्रेलियास न्यूझीलंडचा दणका

धरमशाला : एकही ‘स्टार‘ खेळाडू नसलेल्या न्यूझीलंडच्या संघाने सांघिक कामगिरीच्या जोरावर ‘बलवान‘ संघांना पराभवाचा धक्का देण्याची मालिका आज (शुक्रवार) सुरुच ठेवली. ट्‌वेंटी-20 विश्‍वकरंडक स्पर्धेत न्यूझीलंडने आज बलाढ्य ऑस्ट्रेलियावर 8 धावांनी मात करत सलग दुसरा विजय नोंदविला. प्रथम फलंदाजी करताना न्यूझीलंडने 8 गडी गमावून 142 धावा केल्या. प्रत्युत्तरादाखल न्यूझीलंडने ऑस्ट्रेलियास 20 षटकांमध्ये 134 धावांमध्येच रोखले. 

न्यूझीलंडच्या 143 धावांच्या आव्हानासमोर ऑस्ट्रेलियाने धडाकेबाज सुरवात केली होती. शेन वॉटसन आणि उस्मान ख्वाजा या सलामीवीरांनी पहिल्या पाच षटकांतच 44 धावा चोपल्या. त्यानंतरही शांत चित्ताने आणि नियोजनबद्ध गोलंदाजीच्या जोरावर न्यूझीलंडने सामना फिरवला. सहाव्या षटकात शेन वॉटसन बाद झाल्यानंतर न्यूझीलंडने नियमित अंतराने ऑस्ट्रेलियास धक्के दिले. अचूक गोलंदाजीला न्यूझीलंडच्या चपळ क्षेत्ररक्षणाचीही भक्कम साथ मिळाली. आवश्‍यक धावगती वाढत असल्याचे दडपण ऑस्ट्रेलियाच्या फलंदाजांना आले. ग्लेन मॅक्‍सवेल, मिशेल मार्श यांनी फटकेबाजी करत ऑस्ट्रेलियाचे आव्हान कायम राखण्याचा प्रयत्न केला. 

सलामीच्या सामन्यात न्यूझीलंडने यजमान भारतीय संघालाही पराभवाचा दणका दिला होता. आता सलग दोन विजयांसह न्यूझीलंडने गटातील अव्वल स्थान पटकाविले आहे. 

तत्पूर्वी, सलामीवीर मार्टिन गुप्टील आणि केन विल्यमसन यांची भक्कम सुरवात आणि अखेरीस ग्रॅंट एलियटने केलेल्या फटकेबाजीमुळे न्यूझीलंडने 142 धावांपर्यंत मजल मारली.