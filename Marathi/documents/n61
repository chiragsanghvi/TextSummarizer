नवा चित्रपट : नीरजा

शूर मुलीची प्रेरणादायी गोष्ट 

हिंदी चित्रपटसृष्टीमध्ये सत्यघटनांवर आधारित चित्रपटांचा वेगळा ट्रेंड येऊ पाहत आहे आणि त्याचं स्वागतच करायला पाहिजे. ‘नीरजा‘ हा सप्टेंबर 1986मध्ये घडलेल्या एका विमान अपहरणाच्या सत्यघटनेवरचा राम मधवानी दिग्दर्शित चित्रपट खिळवून ठेवतो. ही कथा सर्वांच्या परिचयाची असूनही मांडणी, सादरीकरण, दिग्दर्शन, संकलन, संगीत व अभिनय यांतून प्रेक्षकांना एक भावुक, जिवंत व हादरवून टाकणारा अनुभव मिळतो. सोनम कपूरनं साकारलेली नीरजा भानोत शंभर टक्के जुळून आल्यानं हा अनुभव अधिकच अविस्मरणीय ठरतो.

‘नीरजा‘ची कथा आहे नीरजा भानोत (सोनम कपूर) या मुलीची. यशस्वी मॉडेल असलेल्या नीरजाला एअर होस्टेसची नोकरीही मिळाली आहे व त्यात तिला मॉडेलिंगपेक्षा अधिक आनंद मिळतो. राजेश खन्नाची फॅन असलेली नीरजा ‘जिंदगी बडी होनी चाहिए, लंबी नही,‘ या ‘आनंद‘ चित्रपटातील डायलॉगप्रमाणेच जगत असते. ती आईची (शबाना आझमी) खूप लाडकी असते, तर पत्रकार वडिलांनी (योगेंद्र टिकू) तिला स्वाभिमानानं जगायला शिकवलेलं असतं. लग्नानंतर तिच्या आयुष्यात काही प्रश्‍नही निर्माण झाले आहेत. त्यातून बाहेर पडण्याचा प्रयत्न करीत असतानाच 5 सप्टेंबर 1986 या दिवशी ती मुंबई ते फ्रॅंकफर्ट या विमानामध्ये दाखल होते. ‘पॅन ऍम कंपनीचं हे विमान आपल्या मार्गावर कराची विमानतळावर उतरतं आणि पॅलेस्टाइनमधील अबू निदाल या दहशतवादी संघटनेचे अतिरेकी मोठ्या शस्त्रसाठ्यासह विमानात घुसतात. त्या दिवशीच एअर होस्टेसच्या चमूची प्रमुख म्हणून जबाबदारी मिळालेली नीरजा प्रसंगावधान राखत विमान हायजॅक झाल्याची सूचना इंटरकॉमवरून वैमानिकांना देते. वैमानिक इमर्जन्सी दरवाजातून बाहेर पडतात व अतिरेक्‍यांची विमान उडवून इच्छित स्थळी नेण्याची योजना फसते. ही नीरजाची कृती असल्याचं समजल्यानं ती त्यांच्या टार्गेटवर येते. काहीही करून आपल्या मागण्या मान्य करून घेण्याच्या प्रयत्नांत असलेल्या अतिरेक्‍यांच्या मार्गात ती कायम अडथळा बनून उभी राहते. शेवटी विमानातील वीजपुरवठा खंडित झाल्यावर चिडलेले अतिरेकी अंदाधुंद गोळीबार सुरू करतात. या परिस्थितीत विमानांचे दरवाजे उघडत नीरजा अनेकांचा जीव वाचवते व तीन लहानग्यांचा जीव वाचविताना बलिदान देते. तिला मरणोत्तर अशोक चक्रासह अनेक शौर्य पुरस्कारांनी गौरवलं जातं... 

नीरजाच्या (सत्य) कथेला अनेक पैलू आहेत व ती संघर्षाने भरलेली आहे. दिग्दर्शकानं हा सगळा पट अत्यंत छान गुंफला आहे. नीरजा एकीकडं हातात स्टेनगन घेतलेल्या अतिरेक्‍यांशी झुंजत असते व त्याच वेळी तिला आपल्या आयुष्यातील संघर्षही आठवत असतो. ही सांगड घालण्यासाठी पटकथेवर खूप मेहनत घेतल्याचं दिसतं. अतिरेक्‍यांची अस्वस्थता, त्यांच्यातच पेटलेला संघर्ष, त्यातून प्रवाशांच्या जिवाचा निर्माण झालेला प्रश्‍न, विमानाबाहेर प्रवाशांना वाचविण्यासाठी सुरू असलेले प्रयत्न व नीरजा व तिच्या सहकाऱ्यांचं अतिरेक्‍यांचे मनसुबे उधळवून लावणं हा कथेतील भाग खिळवून ठेवतो. ‘बाबू मोशाय, मैं मरनेसे पहले मरना नहीं चाहती,‘ असं म्हणत नीरजा आपला संघर्ष पुढं नेत सर्वोच्च त्याग करते व एका लहानग्याबरोबर ‘आय हेट टिअर्स‘ असा संदेशही आईला पाठवते. या सर्व भाग दिग्दर्शकानं शेवटच्या दहा मिनिटांत अत्यंत भावूकतेनं टिपला आहे. संगीत व छायाचित्रण याही चित्रपटाच्या जमेच्या बाजू आहेत. 

सोनम कपूर नीरजासारखी छान दिसली आहे व त्याचबरोबर तिचे आनंदी वृत्ती, संकटाच्या प्रसंगी भीती दाटलेली असतानाही स्वतःला सावरत संघर्ष करण्याची वृत्ती हे गुणही छान साकारले आहेत. शबाना आझमी यांनी आपला अनुभव पणाला लावत नीरजाची आई उभी केली आहे. नीरजा नक्की पुन्हा येईल, असं म्हणत कुटुंबाला सावरणारी आई त्यांनी जिवंत केली आहे. योगेंद्र टिकू यांनाही वडिलांची भूमिका उत्तम साकारली आहे. 

एकंदरीतच, सर्वोच्च त्याग केलेल्या नीरजा या शूर मुलीची ही प्रेरणादायी गोष्ट एकदा अनुभवायलाच पाहिजे. 

निर्मिती : फॉक्‍स स्टार स्टुडिओ 
दिग्दर्शन : राम मधवानी 
भूमिका : सोनम कपूर, शबाना आझमी, योगेंद्र टिकू आदी. 