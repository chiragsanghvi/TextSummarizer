व्याजदर कपातीची पतधोरणात शक्‍यता
मुंबई - रिझर्व्ह बॅंक (आरबीआय) उद्या नव्या आर्थिक वर्षातील पहिले द्विमाही पतधोरण जाहीर करणार आहे. या पतधोरणात रेपोदरात पाव ते अर्ध्या टक्‍क्‍यांची कपात करण्यात येण्याची शक्‍यता आहे. महागाईचा कमी होणारा दर आणि औद्योगिक क्षेत्रातील निराशाजनक वातावरणामुळे आरबीआयकडून व्याजदर कपातीची शक्‍यता बळावली आहे. त्याचप्रमाणे सरकारची एकूण देशांतर्गत उत्पन्नातील तूट 3.5 टक्‍क्‍यांवर आणण्याचे प्रयत्न या अपेक्षेला कारणीभूत आहेत.
गेल्या पतधोरण आढाव्यात आरबीआयने व्याजदर "जैसे थे‘ ठेवले होते. रिझर्व्ह बॅंकेने रेपो रेट 6.75 टक्के कायम ठेवला होता आणि रोख राखीव गुणोत्तर (सीआरआर) 4 टक्‍क्‍यांवर, तर रिव्हर्स रेपोदरही 5.75 टक्के कायम ठेवला होता.