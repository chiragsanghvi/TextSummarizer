पिंपरीच्या आयुक्तांकडून पारदर्शक कारभाराची ग्वाही.
पारदर्शक कारभाराची ग्वाही देणाऱ्या भारतीय जनता पक्षाकडे पिंपरी पालिकेचा कारभार असताना, मुख्यमंत्री देवेंद्र फडणवीस यांचे विश्वासू अधिकारी म्हणून पिंपरीत नियुक्ती झालेल्या श्रावण हर्डीकर यांनी गुरूवारी पिंपरी महापालिकेच्या आयुक्तपदाची सूत्रे स्वीकारली. बदलीनंतर वादाच्या भोवऱ्यात सापडलेले मावळते आयुक्त दिनेश वाघमारे यावेळी उपस्थित नव्हते म्हणून अतिरिक्त आयुक्त तानाजी िशदे यांच्याकडून हर्डीकर यांनी सूत्रे स्वीकारली. विभागप्रमुखांच्या पहिल्याच बैठकीत ‘ऑनलाईन’ पद्धतीचा अधिकाधिक वापर करावा, कोणतेही काम वेळेत पूर्ण करावे, अशा सूचना देत नव्या आयुक्तांनीही पारदर्शक कारभाराची ग्वाही दिली आहे.
पिंपरीचे आयुक्त दिनेश वाघमारे यांची शनिवारी बदली झाली. त्यांच्या जागेवर नागपूरचे आयुक्तपदी असलेल्या हर्डीकर यांची वर्णी लागली. गुरूवारी सकाळी हर्डीकर यांनी पदभार स्वीकारला, तेव्हा मावळते आयुक्त वाघमारे उपस्थित नव्हते. अतिरिक्त आयुक्त तानाजी िशदे यांनी त्यांचे स्वागत केले. यावेळी सहायक आयुक्त डॉ. महेश डोईफोडे, अण्णा बोदडे उपस्थित होते. हर्डीकर यांनी सर्वप्रथम विभागप्रमुखांची बैठक घेतली. यावेळी त्यांनी अधिकाऱ्यांची ओळख करून घेतली आणि कामकाजाची माहिती घेतली. विभागप्रमुखांच्या बैठकीत त्यांनी अधिकाऱ्यांना काही सूचना केल्या. कोणत्याही प्रकारची अनियमितता खपवून घेणार नाही. प्रत्येक अधिकारी व कर्मचाऱ्याची जबाबदारी निश्चित करण्यात येईल. प्रशासकीय शिस्त आवश्यक राहील, अशी भूमिका हर्डीकर यांनी पत्रकारांशी बोलताना मांडली.