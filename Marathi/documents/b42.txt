दागिन्यांवरील शुल्क वाढ मागे नाही - जेटली
मुंबई - अर्थसंकल्पात प्रस्तावित दागिन्यांवर एक टक्का उत्पादन शुल्क मागे घेणार नाही, असे अर्थमंत्री अरुण जेटली यांनी मंगळवारी (ता.15) स्पष्ट केले. यामुळे सराफ संघटनांना दणका बसला आहे. संपामुळे जवळपास 12 हजार कोटींचे नुकसान झाल्याचा दावा करत जोपर्यंत शुल्क वाढ मागे घेत नाही तोपर्यंत संप सुरूच ठेवण्याचा पवित्रा इंडियन बुलियन अँड ज्वेलर्स असोसिएशनने घेतला आहे. 

जेटली म्हणाले की, शुल्क वाढ ही वस्तू आणि सेवा कराच्या अंमलबजावणीच्या उद्देशाने प्रस्तावित केली आहे. शुल्क वाढीबरोबर सवलतीही देण्यात आली आहे. त्यामुळे शुल्क वाढ मागे घेण्यात येणार नाही, असे त्यांनी स्पष्ट केले. येत्या काही महिन्यांत जीएसटीची अंमलबजावणी होईल, असा विश्‍वास त्यांनी व्यक्त केला. मात्र या निर्णयाने सराफ संघटनांमध्ये संतापाची लाट पसरली आहे. ज्याप्रमाणे पीएफवरील कर मागे घेण्यात आला तशीच शुल्क वाढ मागे घेतली जाईल, अशी आशा संघटनांना होती. मात्र अर्थमंत्र्यांनीच शुल्कवाढीबाबत स्पष्ट केल्याने संघटनांची निराशा झाली आहे. 2005 आणि 2012 मध्ये लादलेली शुल्क वाढ मागे घेण्यासाठी सरफांना मोठा संघर्ष करावा लागला होता. आताही तशाच प्रकारचा संघर्ष करण्याची तयारी संघटनांनी केली असून लवकरच सर्व संघटनांनी बैठक होणार आहे. 

बड्या सराफांवर शुल्क:
दरम्यान, उत्पादन शुल्क वाढीबाबत सराफ उद्योगातील संभ्रम दूर करण्याचा प्रयत्न मंगळवारी उत्पादन शुल्क विभागाने केला. यामध्ये 12 कोटींची वार्षिक उलाढाल असलेल्या सराफांना उत्पादन शुल्कातून सूट आहे. 12 कोटींपेक्षा कमी असल्यास त्या सराफाला पुढील वर्षी सहा लाखापर्यंतच्या उलाढालीवर शुल्क माफ असल्याचे मुंबई विभागाचे उत्पादन शुल्क आयुक्त सुभाष वर्षणे यांनी सांगितले. त्यामुळे छोट्या सराफांवर शुल्क वाढीचा परिणाम होणार नाही, असे त्यांनी सांगितले. चांदीच्या दागिन्यांना शुल्कातून वगळले आहे. त्याशिवाय सराफांच्या पेढींवर अथवा कारखान्यांवर धाडी न टाकण्याचे आश्‍वासन सरकारने दिल्याचे त्यांनी सांगितले. ज्वेलर्स त्यांची विक्री, साठा, उलाढाल याबाबत जी काही माहिती सादर करतील, ती ग्राह्य धरली जाईल, असे त्यांनी सांगितले