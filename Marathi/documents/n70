उमेशच्या 'मुंबई टाईम'ला जोरदार प्रतिसाद

पुणे - मुंबईच्या गुन्हे विश्वावर प्रकाश टाकणारा आणि एका सामान्य तरुणाच्या गुन्हे प्रवासाची रोमांचक कथा असलेला "मुंबई टाईम‘ चित्रपटाला महाराष्ट्रभरातल्या प्रेक्षकांचा भरभरून प्रतिसाद मिळतो आहे. चॉकलेट हिरो उमेश कामत याची मुख्य भूमिका असलेला हा चित्रपट गेल्या शुक्रवारी (ता. 5) महाराष्ट्रातील विविध चित्रपटगृहांमध्ये प्रदर्शित झाला आहे. चित्रपटाचे निर्माते उदयदादा लाड यांनीच या चित्रपटाची कथा लिहिली आहे. 

‘मुंबई टाईम‘ ही कथा आहे अमर सुर्वे या मुंबईतील एका सर्वसामान्य तरुणाची. नोकरी करून आपल्या स्वत:ची आणि आईची स्वप्ने पूर्ण करण्याची इच्छा बाळगणारा हा तरुण नियतीपुढे काहीही करू शकत नाही. अमर सुर्वेचा "अमर भाई‘ कसा होतो याची ही रोमांचक कथा आहे आणि हाच अमर सुर्वे साकारतोय अभिनेता उमेश कामत. 

चॉकलेट हिरो म्हणून लोकप्रिय असलेला अभिनेता उमेश कामत याने या सिनेमाच्या माध्यमातून पहिल्यांदाच ऍक्‍शन हिरोची भूमिका साकारली आहे. त्याचा हा नवा अवतार प्रेक्षकांनी डोक्‍यावर घेतला आहे. या चित्रपटाचे रोमांचक कथानक आणि धमाकेदार ऍक्‍शन सीन्सही प्रेक्षकांच्या पसंतीस उतरत आहेत. 
"पेईंग घोस्ट‘सारख्या वेगळ्या आणि गाजलेल्या चित्रपटाचा दिग्दर्शक सुश्रॄत भागवत यानेच या चित्रपटाचेही दिग्दर्शन केले असून "सोमनाथ चित्र‘ यांनी या चित्रपटाची निर्मिती केली आहे. चित्रपटाची पटकथा आणि संवाद आशिष पाठारे यांचे आहेत. गीतकार गुरू ठाकूर यांनी लिहिलेल्या गीतांना अशोक पत्की आणि योगिता चितळे यांनी संगीत दिले आहे. 

‘मुंबई टाईम‘ मध्ये उमेश कामत, दीपक शिर्के, रमेश भाटकर, महेश मांजरेकर, संजय मोने, अश्विनी एकबोटे, राहुल मेहंदळे, मृणाल दुसानीस, उपेंद्र दाते, अशोक समेल, अद्वैत दादरकर, अनिल खोपकर रेखा कांबळे, अनिल नगरकर, राहुल गोरे, विवेक गोरे आणि किशोर चौघुले यांच्या महत्त्वाच्या भूमिका आहेत. 