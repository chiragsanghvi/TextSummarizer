

 'पीपीपी' जलद विकासासाठी आवश्यक: केळकर
- - वृत्तसंस्था
नवी दिल्ली - केंद्र सरकारने रेल्वे, विमानतळ आणि बंदरांसह सर्व इन्फ्रास्ट्रक्चर प्रकल्पांच्या विकासासाठी खासगी आणि सरकारी भागीदारीला (पीपीपी) प्रोत्साहन दिले पाहिजे. प्रकल्पांमध्ये पैशाऐवजी सेवेला जास्त महत्त्व देण्याची गरज असल्याचे अर्थतज्ज्ञ विजय केळकर यांनी सांगितले. दीर्घ कालावधीसाठीच्या इन्फ्रा प्रकल्पाला स्वस्त आणि जलद कर्जाचा पर्याय शोधला पाहिजे, अशा शिफारशी केळकर समितीच्या अहवालात सुचविण्यात आल्या आहेत. 

विजय केळकर यांच्या अध्यक्षतेखालील समितीला पीपीपी तत्त्वावरील प्रकल्पाचा अभ्यास करून सल्ला देण्याची जबाबदारी सोपवण्यात आली होती. काही पीपीपी प्रकल्प सध्या बंद किंवा रखडले आहेत, त्यांना पुन्हा पुनरोज्जिवित करण्याचे केळकर समितीने सुचवले आहेत.

प्रकल्प विकासासाठी खासगी आणि सरकारी भागीदारी हे एक चांगले साधन असल्याचे समितीच्या वतीने सादर करण्यात आलेल्या अहवालात म्हटले आहे. या माध्यमातून आर्थिक विकास कमी कालावधीत साधला जाऊ शकतो. केळकर समितीने नोव्हेंबरमध्ये शिफारशी दिल्या होत्या. सोमवारी अर्थमंत्रालयाच्या वतीने त्या जाहीर करण्यात आल्या.  समस्येचे आकलन करून समस्या तत्काळ सोडवण्यासाठी यंत्रणा उभारणे आवश्यक आहे असल्याचे केळकर समितीने सांगितले आहे
