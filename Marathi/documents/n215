गणपती गीताच्या ध्वनिमुद्रणाने "गजल'चा मुहूर्त

मुंबई : मोहन जाधव आणि कमल जाधवनिर्मित "गजल‘ चित्रपटाचा मुहूर्त अंधेरीतील रेड रिबॉन स्टुडिओत गणरायावर आधारित गीताच्या ध्वनिमुद्रणाने झाला. 

गणरायाच्या महतीचे वर्णन करणाऱ्या या गाण्याचे बोल "रूप सुंदर‘ असे आहेत. हे गाणे सुजित यादव आणि तेजस बने यांनी लिहिले आहे. हे गाणे पार्श्‍वगायक दिव्यकुमारच्या आवाजात ध्वनिमुद्रित करण्यात आले. तसेच सुजित यादव आणि तेजस बने यांनी ते संगीतबद्ध केले आहे; तर अमित राज हे म्युझिक ऍरेंजर आहेत. दिग्दर्शक निनाद शिंदे याविषयी माहिती देताना म्हणाले की, मराठी चित्रपटांना गजल हा प्रकार कधी आपलासा वाटलाच नाही. भूतकाळाकडे वळून पाहताना याची जाणीव होते. त्यामुळे "गजल‘वर चित्रपट बनवण्याचे पूर्वीपासूनच मनात होते. त्यामुळे दिग्दर्शनाकडे वळताना गजलपासून सुरुवात करण्याच्या विचाराने हा चित्रपट बनवत आहे. या चित्रपटात दोन गजलांचा समावेश करण्यात आला आहे. 

या वेळी निर्माते मोहन जाधव आणि कमल जाधव, दिग्दर्शक निनाद शिंदे, गीतकार-संगीतकार सुजित यादव, तेजस बने आणि अमित राज यांच्यासह इतर कलाकार उपस्थित होते. 
"गजल" चित्रपटाची कथा "गजल‘वर आधारित आहे. याव्यतिरिक्त प्रेमाचा एक नवा अर्थ या चित्रपटात मांडण्यात आला आहे. चित्रपटाची कथा-पटकथा निनाद शिंदे यांनी लिहिली आहे. या चित्रपटात दोन गजलांसह एकूण सात गाण्यांचा समावेश आहे. सध्या चित्रपटातील कलाकारांची निवडप्रक्रिया सुरू आहे. 