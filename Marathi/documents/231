
जेएनयू प्रकरणाने परदेशात भारताच्या प्रतिमेला धक्का नाही- जेटली
जवाहरलाल नेहरू विद्यापीठातील घटनेमुळे देशाच्या परदेशातील प्रतिमेला तडा जाणार नाही
जवाहरलाल नेहरू विद्यापीठातील घटनेमुळे देशाच्या परदेशातील प्रतिमेला तडा जाणार नाही, असा विश्वास केंद्रीय अर्थमंत्री अरूण जेटली यांनी व्यक्त के ला. कुठलाही देश विभाजनवादी कारवायांची वक्तव्ये सहन करू शकत नाही किंबहुना तसाच कार्यक्रम कुणी हाती घेतला असेल तर त्याचे समर्थन करता येणार नाही व सरकारने त्यानुसारच भूमिका घेतली असे त्यांनी स्पष्ट केले.
भारतीय पत्रकारांशी बोलताना त्यांनी सांगितले की, जवाहरलाल नेहरू विद्यापीठात जे घडले त्याचा परिणाम देशाच्या प्रतिमेवर होणार नाही, कारण कुठलाही देश कितीही उदारमतवादी असला तरी जे लोक देश तोडण्याची भाषा करतात त्यांना थारा देऊ शकत नाही इतके स्वच्छ आमचे मत आहे. भारतातील समाज उदारमतवादी ,लोकशाहीवादी आहे. आमच्याकडे अभिव्यक्ती स्वातंत्र्य आहे पण घटनात्मक तरतुदींचे पालन करायचे म्हटले तरी सार्वभौमत्वाचा बळी देऊन भाषण स्वातंत्र्य देण्याचे समर्थन होऊ शकत नाही.

