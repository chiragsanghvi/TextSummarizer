
निर्देशांकांनी गाठला दोन महिन्याचा उच्चांक

मुंबई : दसऱ्याच्या सुटीनंतर शेअर बाजाराची आज (शुक्रवार) जोरदार गॅप-अप ओपनिंग झाली. निफ्टी आणि सेंसेक्स दोन्ही निर्देशांकांनी दोन महिन्यांतील उच्चांकी पातळी गाठली. सुरवातीलाच दोन्ही निर्देशांकांमध्ये अनुक्रमे 57 आणि 179 अंशांनी वाढ झाली आहे.

स्मॉलकॅप आणि मिडकॅप निर्देशांकात देखील अनुक्रमे 0.57% आणि 0.37% वाढ झाली आहे. शेअर बाजारात अत्यंत सकारात्मक वातावरण आहे.

युरोपियन सेंट्रल बँकेकडून धोरणात बदल केली जाण्याची शक्यता निर्माण झाल्यामुळे आशियाई बाजारात सुधारणा झाली आहे. त्यामुळे युरोच्या तुलनेत डॉलर दोन महिन्यांच्या उच्चांकी पातळीवर पोचला आहे. सलग दोन दिवसांच्या घसरणीनंतर आणि कंपन्यांचे आर्थिक निकाल सकारात्मक येत असल्याने अमेरिकी बाजार वधारले होते. इतर सर्व क्षेत्रांमध्ये इन्फ्रा आणि मीडिया क्षेत्र 0.4 टक्के घसरले आहेत. याचा अपवाद वगळता सर्व क्षेत्रांमध्ये सकारात्मक व्यवहार सुरू आहेत. आयटी फ्लॅट ते नकारात्मक व्यवहार करत आहे. बॅंक निफ्टी, एनर्जी, फायनान्स, एफएमसीजी आणि सार्वजनिक क्षेत्रातील बँक 1 टक्के वधारल्या आहेत.

