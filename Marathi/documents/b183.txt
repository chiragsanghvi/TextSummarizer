

 बॅंकांच्या खांद्यावर कर्जांचे ओझे 
राष्ट्रीयीकृत बॅंकांमधील थकीत आणि कमकुवत कर्जे ही एक मोठी समस्या झाली आहे. अर्थमंत्री श्री. अरुण जेटली यांनी गेल्या आठवड्यामध्ये या बॅंकांच्या बैठकीमध्ये आपापले ताळेबंद स्वच्छ करण्यावर त्वरित कार्यवाही करण्याची आवश्‍यकता अधोरेखित केली. अर्थव्यवस्थेला उभारी येण्यासाठी आणि उद्योगांना कर्जपुरवठा वाढविण्यासाठी फक्त व्याजदर कमी करणे पुरेसे नाही. पतपुरवठा करण्यासाठी सार्वजनिक बॅंका सक्षम करणे, हीदेखील तातडीची गरज आहे.

बॅंकिंग प्रणालीमधील थकीत कर्जांचा आकडा सप्टेंबर 2015 च्या तिमाहीमध्ये सुमारे 25 टक्‍क्‍यांनी वाढून 3 लाख 14 हजार कोटींवर गेला आहे. बॅंकांच्या एकूण कर्जाची रक्कम सुमारे 56 लाख कोटी असून, या थकीत कर्जांचे प्रमाण 5,64 टक्के आहे. अर्थात ज्या कर्जावरील अटी बदलून त्यांना ‘थकीत‘ म्हणता येणार नाही, अशी तरतूद केली आहे, अशी सर्व कमकुवत कर्जेसुद्धा हिशेबात धरली, तर मात्र ही रक्कम सात लाख कोटीपर्यंत जाते. 

या समस्येमुळे आज सार्वजनिक क्षेत्रातील बॅंकांचे भांडवल सुरक्षित पातळीच्या खाली आहे. आर्थिक क्षेत्रातील कंपन्यांना 2019 सालापर्यंत ‘बेसल 3‘ या धोरणातील निकष पूर्ण करण्यासाठी किमान 10 टक्के भांडवलाची पूर्तता करणे बंधनकारक ठरणार आहे. या कसोटीवर उतरण्यासाठी केंद्र सरकारच्या मते सार्वजनिक क्षेत्रांतील बॅंकांमध्ये रु. 1 लाख 80 हजार कोटींचे नवीन भांडवल घालावे लागणार आहे. काही निरीक्षकांच्या मते ही गरज रु. 2 लाख 40 हजार कोटी इतकी जास्त असेल. 

सप्टेंबर 2015 च्या तिमाहीमध्ये मोठ्या सार्वजनिक बॅंकांची थकीत कर्जवसुली 50 टक्के ने सुधारली. पण अडलेल्या कर्जांच्या प्रमाणात 1,222 कोटींवरून 1845 कोटींपर्यंत झालेली कर्जवसुलीतील वाढ नगण्य ठरते. ज्या दराने उर्वरित कर्जांवर व्याजाची रक्कम वाढेल, त्या मानानेसुद्धा ही वसुली पासरीला पुरणार नाही. या पार्श्‍वभूमीवर अर्थमंत्र्यांनी गेल्या आठवड्यात स्वच्छ स्पष्टीकरण दिले, की कोणत्याही कर्जबुडव्यांना पाठीशी घातले जाणार नाही. बॅंकांना कर्जाची वसुली करण्याचे संपूर्ण अधिकार आणि स्वायत्तता आहे, आणि त्यात सरकारचा हस्तक्षेप होणार नाही. 

बॅंकांनी दिलेल्या कर्जाचे रोख्यांमध्ये रूपांतर आणि कर्जदाराच्या मालमत्तेचा ताबा घेण्याचे अधिकार बॅंकांना देणारा सरफेसी कायदा यापूर्वीच लागू करण्यात आलेला आहे. मुद्दाम कर्जाची परतफेड करण्यात टाळाटाळ करणाऱ्या ऋणकोंच्या मालमत्तेचा ताबा घेणे, आणि ‘ई‘ ऑक्‍शन‘द्वारे त्यांचा लिलाव करणे, तसेच माध्यमांमधून नावे जाहीर करून अशा कर्जदारांना लाज वाटावी अशी योजना करणे अशा सारख्या उपाययोजना सार्वजनिक क्षेत्रातील बॅंका अधिक खंबीरपणे उचलताना दिसत आहेत. दिवाळखोरीच्या जुन्या कायद्यात आमूलाग्र बदलांची गरज आहे. यामुळे संपूर्ण कंपनीवर बॅंका नियंत्रण घेऊ शकतील व कर्जवसुलीवर वचक राहील. मोठ मोठ्या उद्योगपतींवरही स्वतःची किंवा कंपनीची मालमत्ता विकून कर्जफेड करण्याची सक्तीची अंमलबजावणी केली जात आहे. यामुळे काही प्रमाणात या समस्येची उकल होणार असली, तरी या प्रश्‍नाची व्याप्ती त्याहून मोठी आहे, हे लक्षात घेतले पाहिजे. 

