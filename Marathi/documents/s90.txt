β या खेळपट्टीत काय दडलयं (ज्ञानेश भुरे)

क्रिकेट आताही खेळलं जातयं आणि पूर्वीही खेळलं जात होतं. फरक इतकाच पडलायं की बघण्याचा दृष्टिकोन बदलला, खेळण्याच्या पद्धती वाढल्या म्हणजे एकदिवसीय आणि आता टी 20 क्रिकेट, आर्थिक बाजू भक्कम झाली आणि सर्वात मोठा फरक म्हणजे याखेळाला कमालीचे वलयं आले. हे इतकं सगळ सांगायचं कारण म्हणजे अलिकडे क्रिकेटचा सामना म्हटला की खेळपट्टीची बरीच चर्चा होते. खेळपट्टीची चर्चा हा पूर्वीच्या आणि अलिकडच्या क्रिकेटवर परिणाम करणारा सर्वात मोठा घटक ठरला आहे. 

पूर्वीचे क्रिकेटपटू काय क्रिकेट खेळत नव्हते. तेव्हा कुठे खेळपट्टीची इतकीची चर्चा होती. अगदी जुने क्रिकेट बघायला मिळाले नाही. पण, वडिल क्रिकेट खेळत होते. त्यांच्याकडून जुन्या क्रिकेटबद्दल खूप माहिती मिळत होती. खेळपट्टी अशी, खेळपट्टी तशी ही चर्चा ऐकून तेच एकदिवस म्हणाले, आम्ही काय क्रिकेट खेळलो नाही का, आमच्यावेळी काय क्रिकेट खेळले जात नव्हते का ? तेव्हा कुठे इतकी खेळपट्टीची चर्चा व्हायची. अलिकडे हे फारच झालं आहे. तेव्हा मी देखील विचार करू लागलो. साधारण 80च्या दशकापासून क्रिकेट बघत आलो आहे. तेव्हाही खेळपट्टीची फारशी चर्चा होत नव्हती. जी चर्चा होत असेल, तरी त्या संघापुरती मर्यादित असायची. ती आजच्या इतकी व्हायरल होत नव्हती. कदाचित नव्वदच्या दशकांत उघडकीस आलेल्या मॅच फिक्‍सिंगच्या प्रकरणातून हे खेळपट्टी चर्चेचे स्तोम वाढले असावे. कारण, त्या वेळी खेळपट्टी गोलंदाजीला की फलंदाजीला साथ देणार या विषयी सट्टेबाज बेटिंग घेत असल्याचे समोर आले होते. अर्थात, हा एक भाग झाला. त्यावर क्रिकेट प्रशासकांनी वेळीच अंकुश घातला. दुसरी बाब म्हणजे थेट प्रक्षेपणाच्या पद्धती बदलल्या. वेळ वाढली. काय दाखवायचे हा मुद्दा उपस्थित झाला. कदाचित त्यातून "पीच रिपोर्ट‘ ही कल्पना समोर आली असावी. थोडक्‍यात काय तर अलिकडे खेळपट्टीची चर्चा ही होतच राहते. विशेषतः उपखंडातील खेळपट्ट्या लगेच चर्चेत येतात. त्या फिरकीला साथ देणाऱ्या असतात. परदेशातील खेळाडूंना फिरकी चांगल्या प्रकारे खेळता येत नाही. त्यामुळे ते नेहमी अशा उपखंडातील खेळपट्ट्यांबाबत आगपाखड करतात. 

याला ही टी 20 विश्‍वकरंडक स्पर्धा देखील अपवाद नाही. नागपूरच्या जामठा आणि कोलकात्याच्या ईडन गार्डन्सची खेळपट्टी आयसीसीच्या "रडार‘वर आल्या आहेत. नागपूरची खेळपट्टी फिरकीला साथ देत होती. आपण न्यूझीलंडविरुद्ध हरलो तरी या विषयी फारशी चर्चा झाली नाही. कदाचित विश्‍वकरंडक स्पर्धा म्हणून कुणी फारसे मनावर घेतले नाही. कोलकात्यात पाकिस्तानविरुद्ध देखील खेळपट्टीवर पाऊस पडल्यानंतरही इतकी पिरकीला साथ देत होती, की दुसऱ्याच षटकापासून चेंडू अक्षरशः भिंगरीसारखा फिरत होता. हा सामना आपण जिंकलो म्हणून बरे झाले. नाही, तर आपणच ओरडायला सुरवात केली असती. क्रिकेटचा मारा इतका वाढला आहे की आता कुणाच्याही ही गोष्ट पटकन निदर्शनास येऊ शकते. या स्पर्धेत बघा भारताचा समावेश असलेल्या गट 2 मधील सामने होणाऱ्या केंद्रावरील खेळपट्टी या संथ आणि फिरकीला साथ देणाऱ्या दिसून आल्या, तर गट 1 मधील सामने हे पूर्णपणे फलंदाजीला साथ देणाऱ्या खेळपट्टीवर झाले. आपलेच दात आपलेच ओठ असे समजून बीसीसीआय गप्प बसले. आयसीसीच्याही निदर्शनास आले नाही असेच वाटत होते. पण, आयसीसीने आता आपले अस्त्र बाहेर काढले आहे. नागपूर आणि कोलकात्याची खेळपट्टी त्यांच्या नजरेतून सुटलेली नाही. आयसीसीच्या मैदान आणि खेळपट्टी समितीचे प्रमुख अँडी ऍटकिन्सन यांना तातडीने भारतात पाचारण करण्यात आले आहे. आयसीसीने हा निर्णय उगाच घेतलेला नाही. अंतिम सामना कोलकात्यात होणार आहे. ऍटकिन्सन यांच्या गुडघ्यावर शस्त्रक्रिया झाली होती. त्यांना विश्रांतीचा सल्ला देण्यात आला आहे. पण, तरीसुद्धा ते भारतात दाखल झाले आहेत. त्यांना नागपूर आणि कोलकात्याच्या खेळपट्टीचे परिक्षण करण्याचे सांगण्यात आले आहे. या दोन्ही केंद्रावर झालेल्या सामन्यांनंतर आयसीसी निरीक्षकांचे अहवाल खेळपट्टीबाबत परस्पर भिन्न असले, तरी या मैदानावरील खेळपट्टी टी 20 क्रिकेटला साजेशा नव्हत्या या मतावर आयसीसी ठाम आहे. ऍटकिन्सन यांच्यावर या दोन्ही मैदानावरील खेळपट्टीची जबाबदारी असली, तरी आयसीसीने त्यांना प्रथम थेट कोलकात्याला जाण्यास सांगितले आहे. त्याचवेळी बीसीसीआयचे मुख्य क्‍युरेटर दलजितसिंग यांना मुंबईला रवाना करण्यात आले आहे. 

कोलकात्याच्या अंतिम सामन्यासाठी बंगाल क्रिकेट संघटनेचे मुख्य क्‍युरेटर सुजान मुखर्जी यांनी खेळपट्टीचे काम सुरू देखील केले होते. पाकिस्तान आणि बांगलादेश या साखळीतील सामन्यात वापरण्यात आलेल्या खेळपट्टीची अंतिम सामन्यासाठी निवड करून त्यांनी त्यावर पुढील प्रक्रिया सुरू केली होती. मात्र, ऍटकिन्सन यांनी निरीक्षणानंतर या खेळपट्टीवर अंतिम सामना खेळण्यास नकार दिला. अंतिम सामन्यासाठी त्यांनी नव्या फ्रेश खेळपट्टीची निवड केली. यानंतरही त्यांनी स्थानिक क्‍युरेटर्सना तोंडी सूचना केल्या नाहीत, तर खेळपट्टी कशी असावी याबाबत लेखी सूचना देखील केल्या आहेत. खेळपट्टीवर किती रोलिंग करायचे आणि किती पाणी मारायचे याबाबत स्पष्ट संकेत ऍटकिन्सन यांनी दिले आहेत. खेळपट्टीचे मैदानावरील ठिकाणच बदलल्यामुळे आता सगळेच हलवावे लागणार आहे. स्टार वाहिनीच्या कॅमेऱ्यांची जागा देखील बदलावी लागणार आहे. इतके सगळे केवळ 22 यार्डच्या स्ट्रिपसाठी. खेळपट्टीच खेळावर इतका परिणाम करत असेल, तर मग या खेळपट्टीवर खेळून कौशल्य दाखवणाऱ्या खेळाडूंच्या गुणवत्तेला महत्त्वच नाही का ? हा विचार नक्कीच डोकावल्याशिवाय राहणार नाही. 

असो, खेळपट्टीची चर्चा आणि त्यावर सामने होतच राहणार. ते थांबणार नाही. टी 20 विश्‍वकरंडक स्पर्धा आता अखेरच्या वळणावर आहे. पहिली उपांत्य लढत आज होईल. उद्या भारत-वेस्ट इंडिज ही दुसरी लढत होईल. भारतासाठी जागे रहा रात्र वैऱ्याची आहे असे अगदीच म्हणता येणार नाही. रात्र वैऱ्याची नाही, पण काळजी घेण्याची नक्कीच आहे. विंडीज संघ हा क्रिकेट विश्‍वातील सर्वात बेभरवशाचा संघ आहे. तो जितक्‍या सहजपणे जिंकू शकतो, तितक्‍याच काय पण त्यापेक्षा अगदी सहजपणे तो हरू देखील शकतो. त्यांचा हा खेळाडू खेळेल, हा खेळणार नाही असे देखील अंदाज वर्तवता येत नाहीत. ख्रिस गेल नावाचे वादळ त्यांच्याकडे आहे. त्याच्याकडे लक्ष केंद्रित होणार हे सहाजिक आहे. मुळात टी 20 क्रिकेट हे आक्रमक आहे आणि आक्रमकता ही केवळ गेलच्या नव्हे, तर विंडीज क्रिकेटचाच स्थायिभाव आहे. त्यामुळेच त्यांना कमी लेखून चालणार नाही. या स्पर्धेत आतापर्यंत मुंबईत धावांचा पाऊस पडला आहे. उपांत्य फेरीत फार काही वेगळे घडेल असे वाटत नाही. पण, न जाणो खेळपट्टीत काय दडलयं. दक्षिण आफ्रिकेने एकदिवसीय मालिकेत याच मैदानावर काही महिन्यांपूर्वी 438 धावांची मजल मारली होती. त्यानंतर भारतीय संघाचे संचालक रवी शास्त्री यांनी क्‍युरेटर सुधीर नाईक यांच्यावर आगपाखड केली होती. आपल्या गोलंदाजांना पूरक अशी खेळपट्टी का बनवण्यात आली नाही, वगैरे वगैरे. त्यामुळे भारताच्या लढतीसाठी या वेळी वानखेडेची खेळपट्टी काय रंग दाखवते हे बघायलाच हवे.