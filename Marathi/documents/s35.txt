निकोलस यांनी मागितली सॅमीची माफी

लंडन - ‘विंडीज खेळाडूंना मेंदूच नाही,’ अशी टीका करणाऱ्या इंग्लंडचे माजी क्रिकेटपटू मार्क निकोलस यांनी सोमवारी टी-२० विश्‍वकरंडक विजेत्या वेस्ट इंडीज संघाचा कर्णधार डॅरेन सॅमी आणि खेळाडूंची बिनशर्त माफी मागितली. 

टी-२० विश्‍वकरंडक स्पर्धा सुरू होण्यापूर्वी निकोलस यांनी आपल्या स्तंभातून विंडीज संघावर अशी टीका करणारे वक्तव्य केले होते. विजेतेपदानंतर भावूक झालेल्या सॅमी याने यासंदर्भात जाहीर खेद व्यक्त केला होता. निकोलस यांचे वक्तव्य न पटणारे होते. ही स्पर्धा जिंकून आम्ही ते खोटे ठरवले आहे, असे सॅमी म्हणाला.

विंडीज खेळाडूंच्या कतृत्वाला दाद देताना निकोलस यांनी विंडीज खेळाडूंना मेंदू नाही असे मला म्हणायचेच नव्हते. माझ्या म्हणण्याचा चुकीचा अर्थ लावला गेला. क्रिकेटची देदीप्यमान परंपरा असणाऱ्या विंडीजचा लौकिक हरवला इतकेच माझे म्हणणे होते, असे सांगितले. ते म्हणाले, ‘‘विंडीजचे आजचे क्रिकेट त्यांच्या लौकिकाला साजेसे असे नाही, हेच मी म्हणालो होतो. पण, सॅमी आणि त्याच्या संघाने माझे शब्द खोटे ठरवले. मी त्यांच्याबद्दल जे काही लिहिले ते शब्द मी मागे घेतो. कॅरेबियन समूहाचे स्वप्न साकार झाले आहे. त्यांच्या आनंदाला आता पारावार उरला नसेल. मी विंडीज क्रिकेटचीच माफी मागतो.’’