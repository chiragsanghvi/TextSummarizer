विश्‍वकरंडकानंतर आफ्रिदीची होणार हकालपट्टी

कराची - पाकिस्तानचा अष्टपैलु खेळाडू व कर्णधार शाहिद आफ्रिदी याची सध्या सुरु असलेल्या ट्‌वेंटी-ट्‌वेंटी विश्‍वकरंडकानंतर हकालपट्टी करण्याचे संकेत आज (सोमवार) पाकिस्तान क्रिकेट मंडळाचे (पीसीबी) अध्यक्ष शाहरयार खान यांनी दिले. आफ्रिदी व पीसीबीमध्ये झालेल्या याआधी झालेल्या चर्चेनुसार आफ्रिदीने विश्‍वकरंडकानंतर निवृत्ती घेण्याचे मान्य केल्याची माहिती खान यांनी यावेळी दिली. खान हे पाकिस्तान व भारत यांच्यामध्ये कोलकत्ता येथे खेळविण्यात आलेल्या सामन्यास उपस्थित राहून लाहोर येथे परतल्यानंतर पत्रकारांशी बोलत होते. 

"आफ्रिदी हा विश्‍वकरंडकापर्यंत कर्णधार राहिल आणि त्यानंतर निवृत्त होईल. आता त्याने त्याचा निर्णय बदलला तरी त्याची निवड करता येईल अथवा नाही, याचा निर्णय घ्यावा लागेल,‘‘ असे खान म्हणाले. विश्‍वकरंडकासाठी आफ्रिदीची कर्णधार म्हणून निवड करण्याचा निर्णय चुकला नसल्याचेही खान यांनी यावेळी स्पष्ट केले. 

""आफ्रिदी याने याआधी पाकिस्तानसाठी अनेक सामने जिंकून दिले आहेत. त्याची कर्णधार म्हणून निवड योग्य होती. मात्र संघ सामने हरत असताना त्याच्यावर जास्त टीका होणे स्वाभाविक आहे. मात्र त्याला सगळ्यांच्या पाठिंब्याची गरज आहे, असे मला वाटते,‘‘ असे खान म्हणाले. 