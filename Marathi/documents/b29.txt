"एनपीए‘मागे आर्थिक मंदीचे कारण
सध्या बॅंकांच्या, विशेषतः राष्ट्रीयीकृत बॅंकांच्या थकीत किंवा अनुत्पादित कर्जाचे प्रमाण (एनपीए) हा विषय चर्चेत आहे. बड्या कंपन्यांनी, उद्योगसमूहांनी किंवा काही उद्योगपतींनी घेतलेली कर्जे वेळेवर न फेडली गेल्याने बॅंका अडचणीत सापडल्या. त्यांचे "एनपीए‘चे वाढते आकडे जसे चिंताजनक आहेत, तशीच त्यामागची कारणेही महत्त्वाची आहेत. "एनपीए‘त वाढ होण्यामागे अनेक घटक कारणीभूत आहेत. त्यात पहिले आणि सर्वांत महत्त्वाचे कारण, अर्थातच जागतिक आणि भारतातील मंदावलेली अर्थव्यवस्था. देशाच्या विकासाच्या दृष्टीने सर्वांत महत्त्वाच्या असलेल्या पायाभूत सुविधा क्षेत्राचा विचार केला, तर गेल्या काही वर्षांत या क्षेत्रातील अनेक प्रकल्प रेंगाळले किंवा रखडल्याचे दिसून येते. साहजिकच त्याचा परिणाम अशा प्रकल्पांसाठी घेतलेल्या कर्जांवर होत गेला. उदाहरण द्यायचे झाले, तर एकेकाळच्या नामवंत अशा जेपी समूहाने 2006 ते 2012 या काळात बांधकाम, सिमेंट आणि ऊर्जा प्रकल्पात मोठ्या प्रमाणात गुंतवणूक केली होती. परंतु जागतिक मंदीचा फटका बसल्याने रिअल इस्टेटच्या किमती घसरल्या आणि दुसरीकडे सिमेंटची मागणीही घसरली. या समूहावर गेल्या मार्चअखेरीपर्यंत रु. 85,726 कोटींच्या कर्जाचा भार पडला.

विश्‍वास ढळता कामा नये!
मुळात "एनपीएन‘चा प्रश्‍न हा आज अचानक आकाशातून कोसळलेला नाही. गेल्या अनेक वर्षांचे ते संचित आहे. शिवाय थकीत कर्जाच्या समस्येला सामोरे जाणारा भारत हा काही एकमेव देश नाही. जगभरात, विशेषतः उभरत्या अर्थव्यवस्थांमध्ये हे घडते आणि त्याचे प्रमुख कारण अर्थातच त्या त्या देशांच्या अर्थव्यवस्थांमध्ये आलेले मंदीचे वातावरण हे असते. 1993-94 मध्येदेखील आपल्या देशाला अशाच समस्येने ग्रासले होते. त्या वेळी एकूण दबावाखाली असलेल्या मालमत्तेचे प्रमाण सुमारे 23 टक्के होते आणि त्या वेळीदेखील यात सार्वजनिक क्षेत्रातील बॅंकांचाच समावेश अधिक होता. समस्येचे मूळ नेमके कोठे आहे आणि त्यावर उपाय काय, याची माहिती असल्यानेच त्या वेळच्या संकटातून आपण बाहेर पडू शकलो होतो. आताच्या समस्येचेदेखील तसेच काहीसे आहे. सरकारच्या पातळीवर जोरकस प्रयत्न सुरू झाले आहेतच, "नेमका इलाज‘ झाला तर या वेळच्या समस्येतूनही आपण लवकरच बाहेर पडू शकतो, असे या क्षेत्रातील तज्ज्ञांना वाटते. 2008 च्या पेचप्रसंगाच्या वेळी याचा राष्ट्रीयीकृत बॅंकांनी भारतीय अर्थव्यवस्थेला वाचवले होते, हे विसरता येत नाही. त्यामुळे आज त्या संकटात असताना त्यांना बाहेर काढण्यासाठी ठोस पावले उचलली गेली पाहिजेत, जेणेकरून सर्वसामान्यांचा सरकारी बॅंकांवरील विश्‍वास ढळणार नाही. 
