


शेअर बाजारात काळी दिवाळी

मुंबई - बिहार विधानसभा निवडणुकीचे निकाल आणि जागतिक बाजारातील नकारात्मक संकेतांमुळे गुंतवणूकदारांनी मंगळवारीही (ता. 10) विक्रीचा सपाटा लावला. त्यामुळे निर्देशांकाने 379 अंशांची आपटी खाल्ली. सलग पाचव्या सत्रात सेन्सेक्‍स कोसळल्याने ऐन दिवाळीत गुंतवणूकदारांना मोठा फटका बसल्यामुळे शेअर बाजार काळवंडला. 

बिहार विधानसभा निवडणुकीत केंद्रातील सत्ताधारी भाजपला हादरा बसल्यामुळे आर्थिक सुधारणांचा वेग मंदावण्याची धास्ती गुंतवणूकदारांना लागली आहे. परिणामी सेन्सेक्‍सने 26 हजारांच्या पातळीखाली गटांगळी घेतली. विक्रीच्या माऱ्याची झळ राष्ट्रीय शेअर बाजारालाही बसली आणि निफ्टीही 131 अंशांची घसरण नोंदवून 7,783.35 वर बंद झाला.

