आफ्रिदीची कारकीर्द संपल्यात जमा

कराची - आशिया करंडक स्पर्धेतील अपयश आणि पाठोपाठ टी-२० विश्‍वकरंडक स्पर्धेतील भारताविरुद्धच्या पराभवानंतर शाहिद आफ्रिदी याची कारकीर्द संपल्यातच जमा असल्याचे पाकिस्तान क्रिकेट मंडळाचे पदाधिकारी बोलत आहेत. 

आफ्रिदीची खेळाडू आणि कर्णधार म्हणून कामगिरी लक्षात घेता आता तो पाकिस्तान संघात राहील असे वाटत नाही, असे पाक मंडळाच्या एका अधिकाऱ्याने सांगितले. टी-२० विश्‍वकरंडक स्पर्धेनंतर आफ्रिदीने निवृत्तीचा निर्णय मागे घेतला तरी पाक मंडळ कर्णधारच काय, पण खेळाडू म्हणूनही त्याला संघात कायम ठेवण्याच्या विचारत नाहीत, असे हा अधिकारी म्हणाला.

पाक क्रिकेट मंडळ आफ्रिदीच्या भारत प्रेमाच्या वक्तव्यावरदेखील नाराज आहे. त्यांचा राग आता केवळ कर्णधार आफ्रिदीवरच नाही, तर निवड समितीवरदेखील आहे. पाक मंडळाचे अध्यक्ष शहरयार खान म्हणाले, ‘‘पाकिस्तानने स्पर्धेची उपांत्य फेरी गाठो अगर ना गाठो. स्पर्धेनंतर हरुन रशिद यांच्या अध्यक्षतेखालील निवड समितीदेखील बरखास्त केली जाईल. प्रशिक्षक म्हणून वकार यांचा करार इंग्लंड दौऱ्यापर्यंत वाढवण्याचा विचार होता. मात्र, आता आम्ही त्याबाबतही विचार करू.’’