अभिनयाला आई-बाबांसह पतीचा पाठिंबा

आई- बाबा म्हणत, आम्ही 35 ते 40 वर्षे फक्त ऑफिस आणि घर एवढंच काम केलं. आता तू काहीतरी वेगळं करं आणि नाव कमव. वकिलीचं शिक्षण घेता- घेता मी अभिनय क्षेत्रात आले. आईवडिलांनी स्वातंत्र्य दिलं, लग्नानंतर पतीनंही साथ दिली. 
- राजश्री देशपांडे, अभिनेत्री 

मी मूळची औरंगाबादची. शालेय शिक्षण गुजराती विद्यामंदिरात, तर बारावीपर्यंतच शिक्षण देवगिरी महाविद्यालयात घेतलं. शाळेत असतानाच बालनाट्यात काम करायचे. त्यानंतर औरंगाबादमध्ये कमलेश महाजन यांच्याबरोबर विविध नाटकांत काम केलं. पुढील शिक्षणासाठी पुण्यात आले. सिंबायोसिस महाविद्यालयात एलएलबीला प्रवेश घेतला. मला ज्युदोची आवड होती. राज्यस्तरापर्यंत खेळले होते. खेळाडूंचं आरक्षण माझ्या कामी आलं. शिक्षण घेत असतानाच "आसक्त‘सह विविध नाट्यसंस्थांच्या माध्यमातून अभिनय करू लागले. श्रीरंग गोडबोले यांच्याही ग्रुपमध्ये सहभागी झाले. अभिनय आणि शिक्षण सुरू असतानाच आणखी वेगळं काहीतरी करावं, म्हणून लहान मुलांना नृत्याचे धडे देऊ लागले. नृत्याची आवड मला लहानपणापासूनच होती. 

माझी आई पाटबंधारे खात्यात, तर बाबा मराठवाडा विद्यापीठात नोकरी करत होते. आम्ही तिघी बहिणी. मोठी बहीण वैद्यकीय शिक्षण घेत होती, तर दुसरी बहीण इंजिनिअरिंगला. आई-बाबांना हातभार लावावा म्हणून मी नोकरी करायचं ठरविलं. एका जाहिरात संस्थेबद्दल ऐकलं आणि उत्सुकतेपोटी तेथे गेले. हे क्षेत्र आवडलं. काही महिने तेथे नोकरी केली. त्यानंतर मी स्वतः "झार कंटेन्ट‘ नावाची एजन्सी सुरू केली. यामार्फत कायनेटिक, गरवारे, परांजपे, टाको या कंपन्यांसाठी काम करू लागले. त्यात एवढी गुरफटून गेले की, अभिनयाकडे दुर्लक्ष झालं. त्या वेळी मी "एफटीआयआय‘चे काही प्रोजेक्‍टही केले. या दरम्यान "लढण्याची हिंमत आहे‘ या नाटकासह श्रीरंग गोडबोले यांच्याबरोबर "संगीत नमुना दाखल‘ व "आसक्त‘ संस्थेतर्फे "गजब कहानी‘ या नाटकात अभिनय केला. 

दरम्यानच्या कालावधीत माझं लग्न नवदीप पुराणिक यांच्याशी झालं. त्यांचा मुंबईत व्यवसाय असल्याने लग्नानंतर मुंबईत आले. त्या वेळी मला "एफटीआयआय‘मध्ये प्रवेशही मिळाला होता; पण नोकरी करत असल्याने अभिनय करू शकले नसते, याची जाणीव होती. त्यामुळे मुंबईतील "व्हिसलिंग वूड्‌स इंटरनॅशनल‘ या संस्थेत प्रवेश घेतला. तेथे नसरूद्दीन शहा यांच्या मार्गदर्शनाखाली अभिनयाचे धडे मिळाले. दोन वर्षे अभिनयाचे शिक्षण घेत असताना अनेक दिग्गजांचं मार्गदर्शन लाभलं. सर्वच भाषेचं थोडेफार ज्ञान मिळालं. त्याचदरम्यान 15 ते 20 हिंदी नाटकांमध्येही काम केलं. तसेच, 50 शॉर्टफिल्मस आणि तीन टेलिव्हिजन शोमध्ये अभिनय केला. हे सर्व करता आलं ते केवळ पतीच्या पाठिंब्यामुळंच! 

मला प्रवासाची आवड असल्याने तीन ते चार वर्षांत देशात भटकंती केली. अमेरिकेलाही नाटकांचे प्रयोग केले. चार वर्षांपासून केरळमध्ये कथकलीचे प्रशिक्षण घेत आहे. पूर्वी भरतनाट्यमही शिकले आहे. याचबरोबर कोल्हापूरला खंडोबा तालमीमध्ये लाठीपट्टा व तलवारबाजीही शिकले आहे. याचा आता अभिनयात उपयोग होतो. 

मला छोट्या पडद्यावर पहिली संधी दिली ती सोनी टीव्हीने. "कुछ तो लोग कहेंगे‘ या मालिकेत मी सुहासिनीचं पात्र साकारलं. यात मी खलनायिका होते; पण, हे पात्र साकारताना खूप मजा आली. त्यानंतर पहिल्या चित्रपटात संधी मिळाली तो म्हणजे "अँग्री इंडियन गॉडेसेस‘. हा चित्रपट हिंदी, मराठी व इंग्रजीमध्येही केला आहे. याची निवड टोरांटो फिल्म फेस्टिव्हलसाठी झाली असून, आम्हाला "पॉप्युलर चॉइस ऍवॉर्ड‘ मिळालं आहे. यात आम्ही फर्स्ट रनरअप झालो आहोत. नोव्हेंबरमध्ये हा चित्रपट प्रदर्शित होणार आहे. यामध्ये मी हिंदी, कोकणी आणि मराठी भाषा बोलले आहे. याचबरोबरच "हॅरम‘ व "एली- एली‘ या मल्याळम चित्रपटातही अभिनय केला आहे. एका बंगाली चित्रपटात मुख्य भूमिका साकारली असून, त्यात मी नक्षलवादी दाखविले आहे. 

मला सामाजिक क्षेत्रात काम करण्याची आवड आहे. माझे आई-बाबा म्हणत, आम्ही 35 ते 40 वर्षे फक्त ऑफिस आणि घर एवढंच काम केलं. मात्र, त्यात प्रामाणिकपणा होता. कुणाचा एक रुपयाही घेतला नाही. त्या वेळी डॉक्‍टर आणि इंजिनिअर बनण्याची क्रेझ होती; पण, त्यांनी हेच क्षेत्र निवड असा आग्रह केला नाही. मी वकिलीचं शिक्षण घेतलं. अभिनयही करत होते. त्याला त्यांनी पाठिंबा दिला. कारण, काहीतरी वेगळं कर आणि नाव कमवं, अशी त्यांची अपेक्षा होती. लग्नानंतर पतीनेही साथ दिली. 

काही महिन्यांपूर्वी नेपाळमध्ये जी नैसर्गिक आपत्ती आली होती, त्या वेळी मी तेथे धाव घेतली. भोरले गावात 200 पैकी जवळपास 150 लोकांचा मृत्यू झाला होता. जे जिवंत राहिले, त्यामध्ये लहान मुलेच जास्त होती. अशा परिस्थितीत तिथं कोणी जायला तयार होत नव्हतं. माझ्या मित्रांनी ही गोष्ट सांगितली. मी तिथं काही दिवस राहून त्यांना मदत केली. 

शब्दांकन - अरुण सुर्वे 