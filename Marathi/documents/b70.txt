'रिंगिग बेल्स' करणार पैसे परत!

नवी दिल्ली - अवघ्या 251 रुपयांत स्मार्टफोन उपलब्ध करुन देण्याचा दावा करणाऱ्या रिंगिंग बेल्सने स्मार्टफोनसाठी ऑनलाईन बुकिंग करणाऱ्या ग्राहकांचे पैसे परत करण्यास सुरुवात केली आहे. माध्यमांमध्ये कंपनीच्या दाव्याविषयी संशय निर्माण होऊन कुप्रसिद्धी होत असल्यामुळे हा निर्णय घेतल्याचे सांगण्यात आले आहे. साधारण 15 दिवसांपुर्वी कंपनीच्या ‘फ्रीडम 251‘ या स्मार्टफोनचे ऑनलाईन बुकिंग सुरु झाले होते. कंपनीने 30 जून रोजी स्मार्टफोन ग्राहकांपर्यंत पोहोचवणार असल्याचे सांगितले होते. 

"याबाबत खुप नकारात्मक प्रसिद्धी झाली आहे. त्यामुळे लोकांना त्यांना स्मार्टफोन उपलब्ध करुन दिल्यानंतरच आम्ही पैसे घ्यायचा निर्णय घेतला आहे. ज्या लोकांनी ऑनलाईन बुकिंग केले आहे त्यांना आम्ही पैसे परत करण्यास सुरुवात केली असून त्यांच्यासमोर ‘कॅश ऑन डिलिव्हरी‘चा पर्याय उपलब्ध करुन दिला आहे.", असे कंपनीचे संचालक मोहित गोयल यांनी सांगितले. 

सुमारे 30,000 लोकांनी स्मार्टफोनचे ऑनलाईन बुकिंग केले आहे व 7 कोटी लोकांनी फोन खरेदी करण्यासाठी नोंदणी केली आहे. फ्रीडम 251 ची खरी किंमत 2,500 रुपये असल्याचे कंपनीचे अध्यक्ष अशोक चड्डा यांनी सांगितले होते. परंतु मोठ्या प्रमाणावर उत्पादन करुन कंपनी हा खर्च भरुन काढणार असल्याचे त्यांनी सांगितले होते