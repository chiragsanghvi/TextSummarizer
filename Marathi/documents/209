
एसयूसीआय (सी) पक्षाच्या ४ आणि बसपच्या २ उमेदवारांनी दाखल केलेल्या शपथपत्रानुसार त्यांची निव्वळ मालमत्ता १ हजार रुपयांहून कमी आहे. चंद्रकोना (अ.जाती) मतदारसंघातून निवडणूक लढणाऱ्या एसयूसीआय(सी)च्या उमेदवार तनुश्री दलाई यांनी आपल्याकडे रोख ५०० रुपये असल्याचे दाखवले असून इतर काहीही मालमत्ता नसल्याचा दावा केला आहे. खरगपूर विद्यापीठातून २००९ साली एमए करणाऱ्या व राजकारणात नवख्या असलेल्या २९ वर्षांच्या तनुश्री यांनी त्यांचा व्यवसाय ‘सामाजिक कार्यकर्ता’ असा नमूद केला आहे.
बांकुरा येथून बसपच्या तिकिटावर लढणारे लालमोहन मल्ला यांनी आपल्याजवळ काहीही रोख रक्कम नसल्याचे सांगितले असून, बँकेच्या बचत खात्यात फक्त ५०० रुपये असल्याचे शपथेवर सांगितले आहे. स्वत:ला मच्छीमार सांगणाऱ्या या उमेदवाराने नामांकन अर्जात शिक्षणाचा रकाना कोरा सोडला आहे. ओंडा मतदारसंघात बसपचे उमेदवार असलेले सधन चट्टराज यांच्याजवळ केवळ ५०० रुपये आहेत. यांच्यापैकी कुणाहीजवळ पॅनकार्ड नाही.
एसयूसीआय(सी)च्या तिकिटावर पुरुलिया जिल्ह्य़ातील अनुक्रमे मनबाझार व बलरामपूर येथून लढणारे दीपक कुमार व सुनिती मुडी यांच्याजवळही केवळ ५०० रुपये आहेत. पश्चिम दिनाजपूरमधील माओवादग्रस्त बिनपूर भागातून लढणारे राजीब मुडी हे त्यांच्यापैकी सर्वात ‘श्रीमंत’ म्हणावे लागतील. त्यांच्या खिशात ९७५ रुपये आहेत. या सर्व उमेदवारांचे अर्ज मंजूर करण्यात आले आहेत. या ‘गरीब’ उमेदवारांना काही ‘श्रीमंत’ उमेदवारांशी लढावे लागणार आहे.

