ईडन गार्डन्सवर आज भारत, पाक महामुकाबला

कोलकता - मोहीम सुरू केली होती टी-20 विश्‍वकरंडक जिंकण्याची; परंतु दुसऱ्याच सामन्यात "आर या पार‘ची लढाई लढण्याची वेळ "टीम इंडिया‘वर आली आहे आणि क्रिकेट मैदानावरची ही लढाई आहे ती पारंपरिक प्रतिस्पर्धी पाकिस्तानविरुद्ध! पाकने सलामीची लढत जिंकून गुणांचे खाते उघडले; तर अजूनही खात्यात भोपळा असलेल्या टीम इंडियाला आव्हान राखण्यासाठी जिंकण्याशिवाय पर्याय नाही. सर्व प्रकारच्या विश्‍वकरंडक स्पर्धांत आतापर्यंत पाकवरील विजय हीच भारताच्या जमेची बाजू आहे. 

या स्पर्धेपूर्वी 11 पैकी 10 विजय मिळवल्यामुळे साहजिकच टीम इंडियाकडे हॉट फेव्हरिट म्हणून पाहिले जात होते; परंतु सलामीलाच न्यूझीलंडविरुद्ध बेजबाबदार फलंदाजीमुळे पराभवाचा धक्का बसला. पूर्वनियोजित कार्यक्रमानुसार हा सामना धरमशालामध्ये होणार होता; परंतु बऱ्याच नाट्यमय घडामोडींनंतर ऐतिहासिक ईडन गार्डन्स येथे सामना हलवण्यात आला. ईडनचा इतिहास पाकिस्तानच्या बाजूने राहिलेला आहे. भारतासाठी ही चिंतेची बाब असेल. एकीकडे सलामीच्याच सामन्यात भारताची दाणादाण उडाली, तर दुसरीकडे पाकिस्तानने सलामीला दणकेबाज विजय मिळवला, त्यामुळे आत्मविश्‍वासाचे पारडे भारताकडून पाकिस्तानकडे पूर्णपणे झुकलेले आहे. पाकिस्तानपेक्षा भारतात आम्हाला अधिक प्रेम मिळते, या वक्तव्यावरून अडचणीत आलेला पाकिस्तानचा कर्णधार शाहिद आफ्रिदीला भारताविरुद्धची लढत जिंकून आपल्याविषयी मायदेशात तयार झालेल्या वातावरणातील ताण कमी करण्याची संधी आहे. 
आशिया करंडकात रोमहर्षक लढतीत पाकचा भारताकडून पराभव झाला होता. त्यानंतर बांगलादेशनेही हरविल्यामुळे पाकचे आव्हान संपुष्टात आले होते. बांगलादेशविरुद्ध परतफेड आफ्रिदीच्या संघाने केली. या विजयात अष्टपैलू कामगिरी करणारा आफ्रिदी आघाडीवर राहून लढला. भारताला उद्या आफ्रिदीकडूनच मोठा धोका संभवतो. 

भारताला सलामीला भरवशाच्या फलंदाजीने धोका दिला होता. एकापेक्षा एक सरस मॅचविनर असे बिरुद असलेल्या सर्वच फलंदाजांनी नागपूरच्या खेळपट्टीवर न्यूझीलंडच्या नवख्या फिरकीसमोर नांगी टाकली. आता आपले अस्तित्व राखण्यासाठी रोहितपासून युवराज आणि नवोदित पंड्यापर्यंत सर्वांना निर्णायक योगदान द्यावे लागेल; पण त्यासाठी आव्हान असेल ते कसलेल्या पाकिस्तानी गोलंदाजीचे. महंमद आमीरच्या पुनरागमनानंतर धार आलेल्या पाकने मीरपूरमध्ये 83 धावांसाठीही घाम फोडला होता. आमीरने तर 18 धावांत तीन बळी मिळवले होते. उद्या भारतीयांसमोर प्रथम आमीरचेच आव्हान असेल. 
भारतीय गोलंदाजांनी नागपूरमध्ये समाधानकारक कामगिरी केली होती; परंतु फिरकीस साथ देणाऱ्या खेळपट्टीवर हुकमी फिरकी गोलंदाज अश्‍विनविरुद्ध अपेक्षेपेक्षा जास्त धावा फटकावल्या गेल्या. त्याला प्रामुख्याने पॉवर प्लेमध्ये गोलंदाजी करावी लागली होती. ईडनची खेळपट्टी फलंदाजीस पोषक असल्यामुळे उद्या कर्णधार धोनी अश्‍विनचा वापर कसा करतो, हे महत्त्वाचे ठरणार आहे. पाककडे धोकादायक आफ्रिदीचा अपवाद वगळता शार्जील, हफीज हे सलामीवीर फॉर्मात आहेत. त्यानंतर उमर अक्‌मल आणि सर्फराज अहमद यांच्याकडेही टोलेबाजीची क्षमता आहे. 