"अंग्रेजों के जमाने का जेलर'चे आता मराठीत धुमशान!

मुंबई - सध्या बॉलीवूडमध्ये "मला वेड लागले मराठीचे‘ असेच चित्र आहे. हिंदीतील अनेक कलाकार आज मराठीची वाट धरू लागले आहेत. बॉलीवूडमध्ये आपल्या अदाकारीसोबतच संवादफेकीच्या अनोख्या शैलीमुळे जनसामान्यांत पोहोचलेले अभिनेते असरानीही आता लवकरच मराठी चित्रपटात दिसणार आहेत. लावण्य प्रॉडक्‍शन आणि क्रिएशननिर्मित "मिली 420‘ चित्रपटात असरानी एका महत्त्वाच्या भूमिकेत दिसणार आहेत. 

आपल्या अनुभवाबद्दल बोलताना असरानी म्हणाले, "विनोद हे निरोगी जीवन जगण्याचे टॉनिक आहे. "कायम हसा आणि निरोगी राहा‘ असा मंत्र मी कारकिर्दीच्या सुरुवातीपासूनच जपला आहे. "मिली 420‘मध्येही मला तेच काम करायचे असल्याने मी लगेच होकार दिला. एखाद्याला रडवणे सोपे आहे; पण त्याच्या चेहऱ्यावर हास्याची लकेर उमटवण्यासाठी खूप कष्ट घ्यावे लागतात. असे पुण्याचे काम करीतच मी बॉलीवूडमध्ये दाखल झालो असून पुढेही करीत राहणार. "मिली 420‘तील माझी भूमिका विनोदी आहे. आजवर साकारलेल्या भूमिकांपेक्षा ती खूपच वेगळी आहे. मराठीत काम करताना एक आपुलकीची भावना निर्माण झाली. जणू काही आपल्या कुटुंबीयांसोबतच काम करतोय, असे वाटले.‘ 

असरानींसारख्या हिंदीतील प्रख्यात विनोदवीराने आमच्या चित्रपटात काम करायला होकार दिल्याने मनासारखे काम करायला वाव मिळाला, असे मत दिग्दर्शक संतोष गायकवाड यांनी व्यक्त केले. ते म्हणाले, "कोणत्याही कथेला आवश्‍यक असलेले कलाकार मिळाले की तो चित्रपट प्रेक्षकांच्या मनात ठसतो. "मिली 420‘ बाबत नेमके असेच घडले. चित्रपटातील एका भूमिकेसाठी असरानींसारख्या तगड्या विनोदवीराची गरज होती. पटकथा ऐकताच त्यांनी ती साकारायला होकार दिल्याने पुढचे काम सोपे झाले.‘ 

निखळ विनोदाच्या जोडीला "मिली 420‘मध्ये सामाजिक संदेशही दडलेला आहे. असरानींच्या जोडीला चित्रपटात सुनील पाल, उपासना सिंग, विजय पाटकर, विजय कदम, स्वप्नील राजशेखर, आशीष नेवालकर, हर्षदा पाटील, सुकन्या कुलकर्णी, गीता निखारगे आदी कलाकारांचाही समावेश आहे. 
