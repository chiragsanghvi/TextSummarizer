युवराजच्या वडीलांकडून धोनीवर तोंडसुख

नवी दिल्ली - अष्टपैलू क्रिकेटपटू युवराजसिंगचे वडील योगराजसिंग यांनी पुन्हा एकदा भारतीय क्रिकेट संघाचा कर्णधार महेंद्रसिंह धोनी याच्यावर तोंडसुख घेतले आहे. 

ट्वेंटी-20 विश्वकरंडकात भारत आणि बांगलादेश यांच्यात झालेल्या सामन्यानंतर योगराजसिंग यांनी एका इंग्रजी वृत्तपत्राला दिलेल्या मुलाखतीत धोनीला लक्ष्य केले. युवराजला सातव्या क्रमांकावर फलंदाजीस पाठविल्याप्रकरणी योगराजसिंग यांनी टीका केली. ट्विटरवरही योगराजसिंग यांच्या वक्तव्याची चर्चा सुरु असून, ट्रेंडमध्ये योगराजसिंग आहेत. यापूर्वी 2015 च्या विश्वकरंडक स्पर्धेत युवराजला संघात स्थान न दिल्याने योगराजसिंगने धोनीवर टीका केली होती.

योगराजसिंग म्हणाले की, माझ्या मुलावर अन्याय होत असून, यामागे धोनी आहे. दोन वर्षे आंतरराष्ट्रीय क्रिकेटमधून बाहेर राहिल्यानंतर माझ्या मुलाने ज्याप्रमाणे पुनरागमन केले आहे. ते सहज शक्य नव्हते. संघाचा कर्णधार या नात्याने धोनीने त्याच्याकडून कामगिरीची अपेक्षा केली पाहिजे. पण, तो त्याला सातव्या क्रमांकावर फलंदाजीस उतरवत आहे. यातून कर्णधार धोनीला काय साध्य करायचे आहे. फलंदाजीतील क्रमबदलामुळे खेळाडूच्या मनात शंका निर्माण होतात. मी माझ्या मुलाला सांगितले आहे, तुझी वेळ येईल. खेळपट्ट्या फिरकीस अनुकुल असूनही धोनीने त्याच्या हाती चेंडू सोपविलेला नाही. त्याने 2011 च्या विश्वकरंडकात 15 बळी मिळविले होते. युवराजने निवडकर्त्यांकडे धोनीची तक्रार केली पाहिजे.