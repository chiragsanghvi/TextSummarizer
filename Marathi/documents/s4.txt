अझलन शाह हॉकी: भारताची विजयी सलामी
- - वृत्तसंस्था

इपोह (मलेशिया) : युवा खेळाडूंसह खेळणाऱ्या भारतीय संघाने मंगळवारी सुलतान अझलन शाह हॉकी स्पर्धेत विजयी सलामी दिली. कर्णधार सरदारच्या कौशल्यपूर्ण खेळाने भारताने जपानवर 2-1 असा विजय मिळविला.

ऑलिंपिक स्पर्धेपूर्वी युवा खेळाडूंच्या कौशल्याची चाचपणी करण्यासाठी भारतीय संघाने स्पर्धेत युवा संघ उतरवला आहे. मिळालेल्या संधीचे सोने करण्यात रमणदीपला मोठ्या प्रमाणावर अपयश आले हरमनप्रीत सिंग, हरजीत सिंग आणि गोलरक्षक हरज्योत सिंग देखील प्रभाव पाडू शकत नव्हते. परिणामी सतराव्या मिनिटांलाच भारताला गोल स्वीकारावा लागला. जपानच्या केंजी किटाझाटो याने मिळालेला पहिला कॉर्नर जपानसाठी सत्कारणी लावला. 

त्यानंतर भारताने आपल्या खेळातील वेग वाढवला. चेंडूवर सर्वाधिक नियंत्रण राखत 25व्या मिनिटाला कॉर्नर मिळविला. या वेळी हरमनप्रीतने गोल करून भारताला बरोबरी साधून दिली. विश्रांतीला सामना 1-1 अशाच बरोबरीत होता. 

उत्तरार्धात भारताचा कर्णधार सरदार सिंगला लय गवसली. त्याने मध्यरक्षक म्हणून आपला लौकिक दाखवणारा खेळ करताना संघातील युवा खेळाडूंना प्रेरित केले. मात्र, रचलेल्या चालींचे गोलात रुपांतर करण्यात त्यांना अपयश येत होते. केवळ यामुळेच भारताची गोलसंख्या वाढू शकली नाही. उलट सामना बरोबरीत राहण्याची संधी वाढली होती. त्याचवेळी सरदारने सात यार्डावरून सुरेख रिव्हर्स स्विपचा फटका मारत चेंडूला जाळीची दिशा दिली आणि भारताला आघाडी मिळवून दिली. अर्थात, ही आघाडी भारताने कायम राखली. भारताची दुसरी लढत गुरुवारी (ता. 7) ऑस्ट्रेलियाशी होईल.