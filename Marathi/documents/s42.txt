बेन स्टोक्‍स उद्ध्वस्त झालाय: मॉर्गन

कोलकत्ता - ट्‌वेंटी-ट्‌वेंटी विश्‍वकरंडक स्पर्धेच्या अंतिम सामन्यात इंग्लंडकडून अखेरचे षटक टाकलेला अष्टपैलु खेळाडू बेन स्टोक्‍स हा उद्ध्वस्त झाल्याची शक्‍यता असल्याचे कर्णधार इऑन मॉर्गन याने म्हटले आहे. स्टोक्‍स याने टाकलेल्या अखेरच्या षटकांत वेस्ट इंडिजच्या कार्लोस ब्रॅथवेट याने चार गगनचुंबी षटकार लगावत विंडीजला स्वप्नवत मिळवून दिला होता. यामुळे थक्क झालेल्या स्टोक्‍स याची निराशा मैदानावर लपत नव्हती. या पार्श्‍वभूमीवर, स्टोक्‍स याच्या मानसिक अवस्थेबद्दल मॉर्गन याला विचारणा करण्यात आली होती. 



"स्टोक्‍स हा उद्ध्वस्त झाला आहे. त्याला या धक्‍क्‍यातून सावरण्यासाठी काही दिवस नक्‍कीच लागतील. मात्र आम्ही त्याच्याबरोबर आहोत, क्रिकेट हा खरोखरच निर्दय खेळ आहे. आमच्या हातामधून सामना निसटेल, असे कधी वाटलेच नव्हते. प्रेक्षकांच्या पाठिंब्यासह प्रत्येक गोष्ट आमच्या बाजुने घडत होती,‘‘ असे मॉर्गन याने सांगितले. परंतु, संघामधील प्रत्येक खेळाडूचा अभिमान असल्याची भावनाही त्याने यावेळी व्यक्‍त केली.

इंग्लंडला 9 बाद 155 असे रोखल्यानंतर अडचणीत आलेल्या विंडीजला मार्लन सॅम्युएल्सच्या संयमाने संकटातून बाहेर काढले. त्यानंतर सहा चेंडूंत विजयासाठी 19 धावांचे आव्हान पार करताना कार्लोस ब्रेथवेटने स्टोक्‍सच्या पहिल्या चार चेंडूंवर चार षटकार खेचत विंडीजच्या विजयावर थाटात शिक्कामोर्तब केले. ब्रेथवेटच्या या खेळीने अवघे क्रिकेट विश्‍व थक्क झाले. विंडीजने 19.4 षटकांत 6 बाद 161 धावा केल्या. 