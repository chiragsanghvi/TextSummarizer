
'स्टार्ट अप'मधून नव्या संधी..
आता पुन्हा ‘स्टार्ट अप‘चा जमाना खूप दृष्टीने सुधारून आला. आताचे ‘स्टार्ट अप‘ नुसते डॉट कॉम, आयटी व सॉफ्टवेअरच्या कंपन्या नसून, ऑनलाइनवर मोबाईल ऍपवर जास्त आल्या. एखादी बिझनेस आयडिया व त्याद्वारे पोर्टलच्या माध्यमातून जास्तीत जास्त ग्राहकांपर्यंत पोचून त्यांना आपल्याकडे खेचता येईल यावर भर देऊन कंपन्या मोठ्या झाल्या. अनेक कंपन्यांची प्रॉडक्‍ट नाहीत, पण त्यांना जाहिराती, डाटाद्वारे खूप उत्पन्न मिळू लागले. कालांतराने ग्राहकांच्या समस्या सोडविणाऱ्या कल्पनांवर ते भर देऊ लागले. अगदी तिकिटे, रेल्वे, विमान प्रवासापासून तर किराणा, कपडे, ऍक्‍सेसरीज, भाजी, फळे, औषधे, फर्निचर म्हणजेच सर्व काही ऑनलाइन मिळू लागले. त्यात होम डिलिव्हरी, कॅश ऑन डिलिव्हरी, क्रेडिट कार्ड, डेबिट कार्ड, फ्री रिटर्न पॉलिसीमुळे ग्राहकाला हे सोयीचे वाटू लागले. ‘स्टार्ट अप‘च्या कंपन्या अल्पावधीतच मोठ्या झाल्या. त्यातल्या बहुतांश कंपन्या दरवर्षी कोट्यवधींचा तोटा सहन करीत असल्या, तरी त्यांचे व्हॅल्युएशन वाढत असून, 50 वर्षांच्या जुन्या मोठ्या उत्पादन कंपन्यांपेक्षा ते जास्त आहे. भाड्याने टॅक्‍सी, रिक्षा, हॉटेलमधील जागा, खोल्या, घरगुती राहायची सोय, रात्री जेवणापासून सर्व प्रकारचे सल्ले ऑनलाइन मिळत आहेत. स्मार्टफोनमुळे ऑनलाइन व त्यावर आधारित ‘स्टार्टअप‘चे प्रमाण खूपच वाढले. ही खूप मोठी संधी आहे. देशाच्या कानाकोपऱ्यात, काहीही भांडवल नसलेला उद्योजक खऱ्या अर्थाने मोठा होऊ शकतो. यासाठी बिझनेस आयडिया, स्वत:वर विश्‍वास, दूरदृष्टी, मोठे होण्याची जिद्द, टीम एकत्र करण्याची कला एवढेच लागते. अर्थात हे सर्व करताना कॅल्युलेटेड रिस्क घ्यायलाच पाहिजे. काळाबरोबर बदलून योग्य निर्णय घेता यायला हवेत. 

