...मेंदू तर प्राण्यांनाही असतो - सॅमी

‘‘काही दिवसांपूर्वी आमचा खेळ खराब होत असताना एका माजी खेळाडूने लिहिले होते, की आम्हाला मेंदू नाहीये. मेंदू तर प्राण्यांनाही असतो. आम्ही तर माणसे आहोत. काहीही बोलतात लोक, पण आम्ही मनावर घेत नाही की उलट बोलायला जात नाही...स्पर्धा चालू होण्याअगोदर कोणीही आम्हाला संधी असल्याचे बोलले नाही. आम्ही जे उत्तर द्यायचे ते बॅट आणि बॉलने दिले आहे, असे वेस्ट इंडीजचा कर्णधार डॅरेन सॅमीने सांगितले. 

‘‘वेस्ट इंडीज फार वेगळा संघ आहे हे लोकांनी ध्यानात ठेवायला पाहिजे. आमच्याशिवाय क्रिकेट जगताला रंग येणार नाही. शेकडो किलोमीटर समुद्रात पसरलेल्या अनेक बेटांच्या समूहावरचे लोक फक्त क्रिकेटने बांधले गेले आहेत. वेगवेगळी संस्कृती असलेले आम्ही मनापासून एकत्र येतो तो धागा फक्त क्रिकेटचा आहे. म्हणून मला टीकाकार वाट्टेल ते बोलतात तेव्हा त्यांच्या विचारांची कीव येते,’’ सॅमी हसत म्हणाला. 

‘‘माझ्या संघाने केलेला सकारात्मक खेळ सगळ्यांनी अनुभवला आहे. माझा संघ कोणा एका खेळाडूवर विसंबून नाही हेसुद्धा सिद्ध झाले आहे. अंतिम सामन्यात जाताना आम्हाला कोणतेच दडपण नाही. ड्‌वेन ब्राव्हो संघाच्या बैठकीत म्हणाला, की जर खराब खेळ केला तर आपणच फक्त आपल्या संघाला हरवू शकतो. समोरचा संघ आपल्याला हरवू शकत नाही. तीन एप्रिलचा दिवस वेस्ट इंडीज क्रिकेटकरता फार महत्त्वाचा आहे. यंदा आमच्या युवा संघाने पहिल्यांदा विश्‍वविजेतेपद पटकावले. आमच्या महिलांनी कमाल खेळ करून अंतिम फेरी गाठली आहे. माझा संघही दमदार प्रवास करून अंतिम फेरीत आला आहे. विंडीज क्रिकेट संपले म्हणणाऱ्यांना हे दिसत असेल अशी अपेक्षा आहे,’’ सॅमी शांतपणे मुद्दे मांडत होता.

‘‘काही जाणकार आम्ही एकेरी धावा काढत नाहीत, याची चर्चा करत बसतात तेव्हा मला हसू येते. आम्हाला चौकार मारण्यापासून रोखता येते का हे सांगा ना. मैदानावर आणि मैदानाबाहेर आम्ही खिलाडूवृत्तीने जगतो, खेळतो, क्रिकेटच्या संस्कृतीची जाण ठेवतो. म्हणून भारतीय प्रेक्षक आम्हाला पाठिंबा देतात. त्यातून भारतीय संघ अंतिम सामन्यात नसल्याने प्रेक्षक नक्कीच आमच्या मागे उभे राहतील, अशी मला खात्री आहे,’’ हुशार सॅमीने जाता जाता गुगली टाकला.