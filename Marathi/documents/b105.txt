
'कोका कोला'कडून 3 प्रकल्पांमधील उत्पादन बंद 
नवी दिल्ली - सुप्रसिद्ध शीतपेय ‘कोका कोला‘चे उत्पादन करणारी हिंदुस्थान कोका कोला बेव्हरेजेसने देशातील तीन प्रकल्पांमधील उत्पादन बंद केले आहे. याचा कंपनीतील किमान 300 कर्मचाऱ्यांवर थेट परिणाम होण्याची शक्यता व्यक्त करण्यात येत आहे. या प्रकल्पांमध्ये उत्पादन प्रक्रिया सुरु ठेवणे हे आर्थिकदृष्ट्या परवडत नसल्याने हा निर्णय घेतल्याचे कंपनीने सांगितले आहे. 

"प्रकल्पाची दीर्घकालीन आर्थिक व्यवहार्यता आणि तेथून तयार होणाऱ्या उत्पादनांना येणारी मागणी ही कारणे लक्षात घेऊन प्रकल्प बंद करण्याचा निर्णय घेण्यात आला आहे.", अशी माहिती सुत्रांनी दिली आहे. कंपनीने कालाडेरा (जयपूर), विशाखापट्टणम (आंध्रप्रदेश) व ब्रायनीहाट (मेघालय) प्रकल्पामधील उत्पादन बंद केले आहे. परंतु प्रकल्पात इतर उपक्रम सुरुच ठेवण्यात आले आहेत. 

इतर अनेक मोठ्या कंपन्यांप्रमाणे कंपनी सध्या स्थैर्य प्रक्रियेतून जात आहे. अशावेळी कंपनी अत्याधुनिक विकास व वर्तमान प्रकल्पांमध्ये सुधारणेवर भर देत आहे, असे मत हिंदुस्थान कोका कोला बेव्हरेजेसच्या एका अधिकाऱ्याने व्यक्त केले आहे. 

हिंदुस्थान कोका कोला बेव्हरेजेसचे देशात 54 प्रकल्प आहेत. त्यापैकी 25 प्रकल्प कंपनीच्या मालकीचे तर 24 फ्रँचायझी तत्त्वावर देण्यात आले आहेत. त्यापैकी 5 कंपन्या को-पॅकर्स आहेत
