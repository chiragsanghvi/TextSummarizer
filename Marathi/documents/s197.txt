पाकिस्तानवरील विजयाने भारतीय संघ स्पर्धेत राहिला

विराट कोहली नावाच रसायनच मुळी वेगळे आहे. अत्यंत उत्साही असणारा विराट नेहमीच बाह्या सरसावून उभा असतो आणि आपल्या भावना व्यक्त करण्यासाठी कधीही कचरत नाही. हे पूर्ण सत्य नाही. खेळाडू म्हणूनही त्याची ही खरी ओळख नाही. गेल्यावर्षीपर्यंत तो संघातील एक खेळाडू होता. पण, आता तो केवळ युवा भारतीयांचाच नव्हे, तर भारतीय क्रिकेट संघाची धडकन बनला आहे. तो मैदानावर जेव्हा असतो, तेव्हा प्रचंज उत्साही असतो. पण, जेव्हा त्याच्या हातात बॅट येते तेव्हा त्याच्यातील संयम जागा होता. परिस्थितीचा अभ्यासानुसार तो आपल्या फलंदाजीत बदल करतो. इतरांपेक्षा त्याचा सामन्याचा अभ्यास खूप चांगला असतो. ईडन गार्डन्सवर त्याने केलेली खेळी हा एक पुरवा आहे. सलग दोन चेंडूवर त्याच्यासमोर दोन विकेट पडल्या. त्या वेळी त्याचे मन नक्कीच दुःखी झाली असेल. त्या वेळी युवराज त्याच्या साथीला आला होता. आशिया करंडक स्पर्धेत पाकिस्तानविरुद्ध अशाच परिस्थितीत ही जोडी एकत्र आली होती. 

कोहलीने भारतीय क्रिकेट प्रेमींना नुसती जल्लोषाचीच संधी दिली नाही, तर त्यांची छाती देखी अभिमानाने फुलवली. खेळपट्टीवर तो कमालीचा शांत होता. त्याने आपल्या भात्यातील आवडीचे ‘फ्लिक’, ‘पूल’ हे फटके अभावानेच मारले. ड्राइव्ह करण्यासाठी योग्य चेंडू पडण्याची त्याने वाट पाहिली. जेव्हा असे चेंडू पडले, तेव्हा तो पुढे आला आणि त्याने ऑफ साइडला सुरेख मारले. शोएब मलिक गोलंदाजीला येत नाही, तोवर त्याने फारसा धोका पत्करला नाही. त्याच्या त्या एका षटकाने सामन्याचे सारे चित्र बदलले. सामना रंगात आला असतानाच युवराज बाद झाला. पण, त्यामुळे कर्णधार धोनीला खेळपट्टीवर यायची संधी मिळाली. त्याने आपल्या लौकिकाला साजेसा असाच दृष्टिकोन दाखवला. उंचापुऱ्या महंमद इरफानला त्याने सरळ षटकार ठोकला आणि सामना तेथेच संपला. 

या विजयाने भारतीय संघ पुन्हा एकदा स्पर्धेत आला आणि त्यांची आगेकूच कायम राहणार याचा विश्‍वास मिळाला.