दीपाली सय्यद यांच्यासह 34 जणांचे अर्ज

कोल्हापूर- अखिल भारतीय मराठी चित्रपट महामंडळाच्या निवडणुकीसाठी आज अभिनेत्री दीपाली सय्यद यांच्यासह 34 जणांचे अर्ज दाखल झाले. विद्यमान कार्यकारिणीतील संचालक इम्तियाज बारगीर, सतीश बिडकर यांच्यासह बाळासाहेब गोरे, ऍड. मोहन पिंपळे यांचाही आज अर्ज दाखल केलेल्यांत समावेश आहे. 

दरम्यान, उद्या (ता. 1) उमेदवारी अर्ज दाखल करण्याची शेवटची तारीख असून, अभिनेत्री वर्षा उसगावकर, सुशांत शेलार, पितांबर काळे, दिग्दर्शक गजेंद्र अहिरे, सुरेश राणे, संगीतकार नंदू होनप, लेखक संजय पवार आदींचे अर्ज दाखल होण्याची शक्‍यता आहे. 
माजी अध्यक्ष विजय कोंडके, प्रसाद सुर्वे, विजय पाटकर, मेघराज राजेभोसले यांच्यासह किमान सहा आघाड्या यंदाच्या निवडणूक रिंगणात उतरण्याची शक्‍यता आहे. प्रत्यक्ष निवडणुकीच्या रिंगणात नसले तरी प्रत्येक आघाडीमागे मराठी सिनेसृष्टीतील दिग्गजांची फौज आहे. चार दिवसांत सुरू असलेल्या घडामोडींना आज अंतिम स्वरूप आले आणि आघाडीप्रमुखांनी उमेदवार, सूचक, अनुमोदकांसह कोल्हापूरकडे धाव घेतली आहे. उद्या (शुक्रवारी) सकाळी साडेअकरापासून अर्ज दाखल करण्यासाठी झुंबड उडणार आहे. आजअखेर एकूण 49 अर्ज दाखल झाले असून, शेवटच्या दिवशी किमान सत्तर ते ऐंशी अर्ज दाखल होण्याची शक्‍यता आहे. 

आज चारपर्यंतच अर्ज 
कोल्हापूरसह पुणे आणि मुंबईत उमेदवारी अर्ज उपलब्ध असले, तरी कोल्हापूर मुख्य कार्यालयातच अर्ज दाखल करावे लागणार आहेत. निवडणूक कार्यक्रमानुसार उद्या शुक्रवारी (ता. 1) दुपारी चारपर्यंत अर्ज दाखल करण्याची मुदत असून, होणाऱ्या गर्दीच्या पार्श्‍वभूमीवर दुपारी चारपर्यंत जितके उमेदवार महामंडळाच्या कार्यालयात उपस्थित असतील त्यांचे अर्ज दाखल करून घेतले जाणार आहेत. मात्र, चारनंतर येणाऱ्यांना कार्यालयात प्रवेश दिला जाणार नाही. महामंडळाचे दैनंदिन कामकाजही दिवसभर बंद ठेवले जाणार आहे. त्यामुळे सभासद व उमेदवारांनी सहकार्य करावे, असे आवाहन निवडणूक समितीच्या वतीने अध्यक्ष ऍड. के. व्ही. पाटील, ऍड. प्रशांत पाटील, आकाराम पाटील यांनी केले आहे. 

उद्या निर्णय होण्याची शक्‍यता 
काही सभासदांनी निवडणूक कार्यक्रमच बेकायदा असल्याची याचिका दिवाणी न्यायालयात सादर केली आहे. त्याची सुनावणी आज झाली. या सभासदांसह महामंडळ, निवडणूक समिती आणि संबंधितांनी आज न्यायालयात म्हणणे मांडले, त्यामुळे शनिवारी (ता. 2) याबाबत अंतिम निर्णय होण्याची शक्‍यता आहे.