वृषालीच्या भूमिकेनं मिळाली नवी ओळख

‘महाभारत’ या मालिकेमध्ये मी कर्णाची पत्नी वृषालीची भूमिका साकारली. हे पात्र साकारणं माझ्यासाठी आव्हान होतं. त्यासाठी अनेक पुस्तकांचं वाचन केलं. माझा अभिनय पाहून अनेकांनी तोंडभरून कौतुक केले. या पात्रामुळे मला नवीन ओळख मिळाली. 


मी मूळची मुंबईची. माझी आई गृहिणी तर बाबा दुबईमध्ये एका कंपनीत व्यवस्थापक आहेत. मला लहानपणापासूनच विविध कार्यक्रमांमध्ये सहभागी होण्याची आवड होती. फॅन्सी ड्रेस स्पर्धा, फॅशन शोमध्ये मी सहभागी होत असे. मुंबईतील के. सी. महाविद्यालयात मी अर्थशास्त्र विषयात बीएची पदवी घेतली. हे करत असतानाच अभिनयाशी निगडित गोष्टीही करत होते. ऑडिशन देत होते. आमच्या कुटुंबात कोणीही अभिनय क्षेत्रामध्ये नसताना आई-बाबांनी मला पाठिंबा दिला. विविध स्पर्धांमधील माझे कलागुण पाहून आईने तर भक्कम प्रोत्साहन दिलं. कुटुंबात सर्वांत लहान असल्यानं मला खूप लाडानं वाढविलं. माझे पाहिजे ते लाड पुरविल, त्यामुळेच आवड असलेल्या अभिनय क्षेत्रामध्ये मी करिअर करू शकले. अभिनय क्षेत्राबद्दल असणारी आवडच माझं करिअर कसं बनलं, हे मलाही समजलं नाही. कारण, त्यामध्ये मी इतकी गुंतत गेले, की मला एकामागून एक मालिकेत अभिनयाची संधी मिळत गेली.
सुरवातीला मला ‘अलादिन’ मालिकेत मुख्य भूमिका साकारण्याची संधी मिळाली. प्रिन्सेस जॅस्मीन हे पात्र मी साकारलं. लहान मुलांसाठी असलेल्या या मालिकेमुळे मी घराघरांत पोचले. त्यानंतर अनेक मालिकांमध्ये अभिनयाची संधी मिळत गेली. ‘पुनर्विवाह भाग २’मध्ये मध्यवर्ती भूमिका साकारण्याची संधी मिळाली. ‘एक नयी पहचान’ मालिकेत पद्मिनी कोल्हापुरे यांच्या मुलीची भूमिका साकारली. शनाया असं या पात्राचं नाव होतं. त्यानंतर ‘महाभारत’ मालिकेत कर्णाच्या पत्नीची भूमिका साकारली. सध्या ‘देहलीज’ या मालिकेत सीमाची भूमिका साकारत आहे. यामध्ये मी दिल्लीतील एका बांधकाम व्यावसायिकाच्या स्टायलिश आणि मस्तीखोर मुलीचं पात्र साकारत आहे. 

आतापर्यंत अभिनय केलेल्या मालिकांमध्ये माझ्या मनात घर करून बसलेली मालिका म्हणजे ‘महाभारत’. यामध्ये मी कर्णाच्या पत्नीची भूमिका साकारली. खरंतर यापूर्वी कोणत्याही मालिकेत कर्णाच्या पत्नीवर प्रकाशझोत टाकण्यात आला नव्हता; पण या मालिकेमुळे ‘वृषाली’ रसिकांसमोर आली. हे पात्र साकारणं माझ्यासाठी आव्हान होतं. कारण, त्या काळातील एकही गोष्ट मला माहिती नव्हती. त्यासाठी मी कर्णाच्या पत्नीबाबतची माहिती संकलित केली. अनेक पुस्तकांचं वाचन केलं. इंटरनेटच्या मदतीनं माहिती मिळविली. तसेच, दिग्दर्शकांनीही हे पात्र साकारण्यासाठी योग्य मार्गदर्शन केलं. त्यामुळे खऱ्या अर्थाने ‘वृषाली’च्या पात्राला न्याय मिळाला. अनेकांनी माझं कौतुक केलं. या मालिकेतील पात्रामुळे नवीन ओळख मिळाली. हे पात्र माझ्यासाठी मर्मबंधातील ठेव बनलं आहे.

अभिनय क्षेत्रात पाऊल ठेवल्यानंतर माझ्याबाबतीत एक गोष्ट सातत्यानं घडते, ती म्हणजे ज्या दिवशी माझी एखाद्या पात्रासाठी निवड होते, त्याच्या दुसऱ्याच दिवशी चित्रीकरण सुरू होते. ही गोष्ट प्रत्येक मालिकेच्या बाबतीत घडली आहे. त्यामुळे मी स्वतःला खूपच भाग्यवान समजते. मी अभिनयाच्या कोणत्याही शिबिरात सहभागी झाले नाही वा अभिनय क्षेत्राबाबतचा अभ्यासक्रम केला नाही. एक खंत माझ्या मनात आहे. मला रंगभूमीवर काम करण्याची इच्छा आहे. मात्र तशा प्रकारची स्क्रिप्ट अद्याप हातात आली नाही. ज्या वेळी संधी मिळेल, त्या वेळी मी नक्कीच नाटकांमध्ये अभिनय करेन. कारण, त्यातून रसिकांचा प्रत्यक्ष प्रतिसाद मला पाहायचा आहे.