साईना, सिंधूची आगेकूच
- - वृत्तसंस्था

शाह आलम (मलेशिया) : भारताच्या साईना नेहवाल आणि पी. व्ही. सिंधू यांनी बुधवारी मलेशियन सुपर सिरीज बॅडमिंटन स्पर्धेच्या दुसऱ्या फेरीत प्रवेश केला. मात्र, त्याच वेळी पुरुष एकेरीत एच. एस. प्रणॉय आणि के. श्रीकांत या खेळाडूंचे आव्हान संपुष्टात आले. 

गेल्या आठवड्यात साईनाने इंडियन ओपन स्पर्धेत उपांत्य फेरीपर्यंत धडक मारली होती. आज मलेशियन स्पर्धेची सुरवात करताना तिने थायलंडच्या निटचॉन जिंदापॉल हिचे आव्हान 30 मिनिटांत 21-16, 21-7 असे संपुष्टात आणले. स्पर्धेत तिसरे मानांकन असणाऱ्या साईनाची गाठ आता कोरियाच्या बाए येऑन जू हिच्याशी पडणार आहे. गेल्या आठवड्यात इंडियन ओपन स्पर्धेत तिने भारताच्या सिंधूवर विजय मिळविला होता. 

सहाव्या मानांकित सिंधूने पहिल्या फेरीच्या लढतीत चीनच्या ही बिंगजिआओ हिचा 21-16, 21-17 असा पराभव केला. गेल्या वर्षी इंडोनेशिया आणि या वर्षी स्विस ओपन स्पर्धेत सिंधूला तिच्याकडूनच पराभव पत्करावा लागला होता. सिंधूची गाठ आता कोरियाच्या सातव्या मानांकित सुंग जी ह्यून हिच्याशी पडणार आहे. 

पुरुष एकेरीत एच. एस. प्रणॉय आणि के. श्रीकांत प्रभाव पाडू शकले नाहीत. श्रीकांतला पहिल्या फेरीत बून्साक पोन्सानाकडून पराभव पत्करावा लागला. थायलंडच्या बून्साकने ही लढत 23-21, 9-21, 21-10 अशी जिंकली. गेल्याच महिन्यात प्रणॉयने स्विस ओपन स्पर्धा जिंकली होती. मात्र, येथे त्याला पहिल्या फेरीत जपानच्या केंटो मोमोटाकडून पराभव 19-21, 20-22 असा पराभव पत्करावा लागला. मोमोटाने गेल्याच आठवड्यात इंडियन ओपन स्पर्धेचे विजेतेपद मिळविले होते. भारतातील या स्पर्धेतही प्रणॉय पहिल्या फेरीत पराभूत झाला होता.