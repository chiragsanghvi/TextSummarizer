β यालाच टी-20 क्रिकेट म्हणतात (ज्ञानेश भुरे)

टी-20 विश्‍वकरंडक स्पर्धेला सुरवात झाल्यापासून दुसऱ्यांदाच या क्रिकेटमधील "ब्लॉकब्लस्टर शो‘ बघायला मिळाला. तो देखील पुन्हा एकदा मुंबईतच. पहिला शो वेस्ट इंडिजच्या ख्रिस गेल याच्या नावावर हिट झाला, तर दुसरा "शो‘ दक्षिण आफ्रिका आणि इंग्लंड सामन्याने "हिट‘ केला. दोन्ही "शो‘मध्ये इंग्लंड हा एक समान धागा होता. गेलने इंग्लंडच्या गोलंदाजांवर एकामागून एक वार केले होते. त्याने एकट्याने 11 षटकार खेचले. दुसऱ्या सामन्यात तब्बल 40 चौकार आणि 22 षटकार लगावले गेले. हे खरे टी 20 क्रिकेट. 

गोलंदाजांची कत्तल आणि प्रेक्षकांचे भरपूर मनोरंजन. गेलच्या तडाख्यातून सावरण्यास इंग्लंडला फारसा वेळ मिळाला नसला, तरी त्यांनी दक्षिण आफ्रिकेच्या 230 धावांच्या आव्हानाचा पाठलाग करताना आपल्यातील व्यावसायिकता परिपूर्ण दाखवून दिली. दक्षिण आफ्रिकेने आव्हान उभे करताना 20 चौकार आणि 13 षटकारांची आतषबाजी केली होती. या आव्हानाचा पाठलाग करताना इंग्लंडने 20 चौकार आणि 9 षटकार ठोकले. त्यांच्या एकेरी आणि दुहेरी धावा सर्वाधिक होत्या. हेच खरे इंग्लंडचे क्रिकेट आहे. क्रिकेट त्यांच्या रक्तात आहे. आफ्रिकेच्या आव्हानाचा पाठलाग करताना जरुर इंग्लंडने आक्रमक सुरवात केली. आक्रमकतेच्या नादात त्यांच्या विकेट देखील पडत गेल्या. पण, बाद होण्यापूर्वी प्रत्येक फलंदाजाने आपले योगदान दिले होते. विशेष म्हणजे मोठे फटके खेळण्यात त्यांना अपयश आले. तरी एकेरी, दुहेरी धावा घेत त्यांना धावफलक हलता ठेवला होता. क्रिकेटमध्ये हेच आवश्‍यक असते. पाकिस्तानचा महान फलंदाज जावेद मियॉंदाद असाच खेळायचा. एकदिवसीय क्रिकेट सुरू झाले, तरी या पठ्ठ्याने आपली शैली काही बदलली नव्हती. मनगटाच्या जोरावर चेंडू गॅपमधून काढून एकेरी दुहेरी धावा घेत मियॉंदाद पन्नाशी आणि शतक कधी गाठायचा हे कळायचेच नाही. इंग्लंडने क्रिकेटमध्ये आक्रमकात भिनली असली तरी आपली शैली सोडलेली नाही. आज त्यांच्या संघात नाव घेण्यासारखे आक्रमक क्रिकेटपटू नसतील, पण म्हणून त्यांना कमी लेखणे योग्य ठरणार नाही. 

या स्पर्धेतील खऱ्या अर्थाने ते "अंडर डॉग्ज‘ आहेत. त्यांच्याकडे ऍलेक्‍स हेल्स, जेसन रॉय, ज्यो रुट, जोस बटलर, इऑन मॉर्गन असे परिस्थितीनुसार खेळत बदल करू शकणारे फलंदाज आहेत. रुटने तर कसोटी क्रिकेट असो वा एकदिवसीय क्रिकेट त्याने नेहमीच अडचणीतून इंग्लंडला विजयाचा मार्ग दाखवला आहे. आता टी 20 क्रिकेटमध्ये देखील आपण इंग्लंडला विजयाच्या मार्गावर आणू शकतो हे त्याने दाखवून दिले. या सगळ्यांनंतर त्यांच्याकडे बोन स्टोक्‍स हा गुणी अष्टपैलू खेळाडू आहे. अलिकडेच त्याने आपल्या फलंदाजीचा दणका ऑस्ट्रेलियाच्या गोलंदाजांना दिला आहे. प्रत्येक वेळे तो अशीच करामत दाखवू शकेल असे नाही, पण त्यांचे अन्य फलंदाज इंग्लंडची नौका तीराला आणू शकतात. ती क्षमता त्यांच्याकडे आहे. उपखंडात चालू शकतील असे मोईन अली आणि आदिल रशिद असे फिरकी गोलंदाजही त्यांच्याकडे आहेत. त्यामुळेच त्यांना कमी लेखून चालणार नाही. वानखेडेच्या खेळपट्टीवर चेंडू बॅटवर येत असताना दक्षिण आफ्रिकेला एबी डिव्हिलर्सचे अपयश निश्‍चित सलत असेल. हशीम आमला आणि क्वींटॉन डी कॉक यांचा तडाखा इतका होता की इंग्लंडचे गोलंदाज पुन्हा एकदा साफ नि÷ष्प्रभ ठरत होते. सहा षटकांतच पाच गोलंदाज वापरून झाल्यावर त्यांच्या हातात काहीच राहिले नव्हते. सलामीची जोडी अर्धशतकी खेळीचे शतकात रुपांतर करू शकली नाही आणि मधली फळी वेग राखू शकली नाही. त्यामुळे त्यांचा डाव आणखी मोठी धावसंख्या उभारण्यापासून दूरच राहिला. जेपी ड्युमिनी याच्या झंझावाताने त्यांचे आव्हान भक्कम निश्‍चित झाले. पण, काय ते माहित नाही, त्यांचे कष्ट कधी फळाला येतच नाहीत. त्यांनी काही तरी विचार करायला हवा. 

त्यापूर्वी, न्यूझीलंड संघाने आपली विजयी मालिका कायम राखली. ऑस्ट्रेलियावर त्यांनी सहज मात केली. या विजयात देखील त्यांच्या अचूक संघ निवडीचा वाटा महत्त्वाचा होता. टी 20 क्रिकेट असूनही त्यांनी फिरकी गोलंदाजांवर दाखवलेला विश्‍वास त्यांच्या गोलंदाजांनी सार्थ ठरवला. नागपूरच्या फिरकीस साथ देणाऱ्या खेळपट्टीवर आणि इकडे निसर्गसुंदर धरमशालाच्या मैदानावर फिरकी गोलंदाजी खेळण्याची अडचण असणाऱ्या ऑस्ट्रेलियासमोर न्यूझीलंडच्या सॅंटनर आणि ईश सोधी यांनी अपेक्षित यश मिळविले. भारताच्या फिरकीने ऑस्ट्रेलियाच्या फलंदाजांमध्ये धसका निर्माण केला. या धसक्‍यातून ते अजूनही बाहेर पडलेले नाहीत, हेच या सामन्यातून दिसून आले. त्याचबरोबर सुरवातीला म्हटल्याप्रमाणे त्यांची संघ निवड देखील अचूक होती. न्यूझीलंडने केवळ नॅथन मॅकल्‌मला वगळून मिशेल मॅक्‍लेनघन याला संधी दिली. त्याने देखील आपली निवड सार्थ ठरवली. वेगवान गोलंदाजीस पोषक असे हवामान आणि उपखंडातील संथ खेळपट्ट्या या संभ्रमात ऑस्ट्रेलियन अडकले. संघ निवडताना त्यांचा गोंधळ उडाला. त्यांनी ऍश्‍टन ऍगर, ऍडम झाम्पा या दोन फिरकी गोलंदाजांना साथ दिली. त्याचबरोबर स्टार्क नसताना त्यांनी जोश हेझलवूडला वगळण्याची चूक ठेवली. नॅथन कौल्टर नाईल, शेन वॉटसन, जेम्स फॉकनर, मिशेल मार्श असे चार वेगवान गोलंदाज त्यांनी खेळवले. यामुळे संघातील एक फलंदाज त्यांना बाहेर ठेवावा लागला होता. फिरकी गोलंदाजीसाठी ग्लेन मॅक्‍सवेल हा पर्याय असूनही त्यांनी दोन फिरकी गोलंदाज निवडणे आश्‍चर्यकारक होते. निवडले तर त्यांना गोलंदाजी तरी द्यायची. वीस षटकांत ऑस्ट्रेलियाने या दोघांना केवळ प्रत्येकी एकच षटक दिले. त्यांचे हे नियोजनच समजू शकले नाही. दोन्ही संघांच्या बाबतीत सुरवात चांगली होती. या चांगल्या सुरवातीचा फायदा त्यांच्या अन्य फलंदाजांना उठवता आला नाही. 

न्यूझीलंडला मार्टिन गुप्टिल आणि ऑस्ट्रेलियाला उस्मान ख्वाजा यांनी झकास सुरवात करून दिली होती. न्यूझीलंडच्या डावात पुढे कॉलिन मुन्‍रो आणि ग्रॅंट एलियट यांनी उपयुक्त खेळी केली. ऑस्ट्रेलियासाठी हे होऊ शकले नाही. त्यांचे फलंदाज सॅंटनर, सोधीच्या फिरकीपुढे अडकले. स्वतःला सेहवाग म्हणवणारा मॅक्‍सवेल विनाकारण "रिव्हर्स स्विप‘मध्ये अडकला. प्रत्येक चेंडू "रिव्हर्स स्विप‘ करायचा हे जणू तो ठरवूनच आला असावा. त्यामुळे त्यानुसार न्यूझीलंडच्या गोलंदाजांनी त्याला कोंडित पकडले. दुसरे म्हणजे छोट्या सीमारेषेचा फायदा घेण्यासाठी प्रत्येक फलंदाज मोठे फटके मारण्याचा प्रयत्न करत राहिला आणि त्यातच ते बाद होत गेले. चेंडू हवेतून मारताना ते हवेत खूप उंच गेले आणि मैदानातच राहिले. 

एकूण काय तर हे टी 20 क्रिकेट आहे. यात असेच होणार. पण, एक नक्की की दोन सामने जिंकून न्यूझीलंडने उपांत्य फेरीच्या सामन्यावर आपल्या नावाचा रुमाल टाकून जागा निश्‍चित केली.