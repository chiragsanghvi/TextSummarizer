हॉक बे हॉकी स्पर्धेत भारतीय महिलांचा तिसरा पराभव

हॅस्टिंग्ज - हॉक बे हॉकी स्पर्धेत भारतीय महिला संघाची निराशाजनक कामगिरी तिसऱ्या सामन्यातही कायम राहिली. त्यांना मंगळवारी झालेल्या सामन्यात त्यांना चीनकडून १-२ असा पराभव पत्करावा लागला. संथ सुरवात झालेल्या सामन्यात चीनने हळूहळू वेग वाढवत सामन्यावर वर्चस्व मिळविले. भारताची गोलरक्षक सविताने त्यांचा पहिला प्रयत्न फोल ठरवला. त्यानंतर राणीने मैदानी गोल करून भारताला आघाडी मिळवून दिली. विश्रांतीपर्यंत त्यांनी ती टिकवून ठेवली. मात्र, उत्तरार्धात चीनने चेंडूवर सर्वाधिक ताबा राखत भारतीयांवरील दडपण वाढवण्याचा प्रयत्न केला. त्यानंतर सामन्याच्या अखेरच्या सत्रात भारतीय महिलांना सातत्य राखता आले नाही. यू क्विआन हिने गोलकरून चीनला बरोबरी साधून दिली. त्यानंतर सामना संपण्यास पाच मिनिटे असताना वॅंग मेंग्यू हिने कॉर्नर सत्कारणी लावत चीनचा विजय निश्‍चित केला.