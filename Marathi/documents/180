
अण्वस्त्रे मिळाली तर दहशतवादी ती वापरतील- ओबामा
अल कायदा व आयसिसच्या दहशतवाद्यांना अण्वस्त्रे मिळाली तर ती ते वापरतील अशी भीती अमेरिकी अध्यक्ष बराक ओबामा यांनी व्यक्त केली आहे. अणुसुरक्षा शिखर बैठकीत उपस्थित असलेल्या पन्नास देशांच्या प्रतिनिधींपुढे बोलताना त्यांनी सांगितले, की आपल्या सर्वाच्या प्रयत्नांमुळे अजून तरी दहशतवाद्यांना अण्वस्त्रे मिळालेली नाहीत व त्यांना किरणोत्सारी द्रव्ये वापरून डर्टी बॉम्ब तयार करता आलेली नाहीत. अल कायदाने तसे प्रयत्न केले होते. सीरिया व इराकमध्ये आयसिस रासायनिक अस्त्रे वापरत आहे, त्यांना अण्वस्त्रे मिळाली तर त्यांचाही वापर ते केल्याशिवाय राहणार नाहीत. त्यामुळे अणुसाहित्य सुरक्षित ठेवले पाहिजे, अशा शिखर बैठकातून आपण अण्वस्त्रे सुरक्षित ठेवण्यात काय प्रगती केली याचा आढावा घेतला जातो. इतर देशांच्या जोडीने काम करताना आम्ही दीडशे अणुबॉम्ब तयार होऊ शकतील एवढे साहित्य नष्ट केले आहे किंवा सुरक्षित केले आहे. दक्षिण अमेरिका आता या धोक्यातून बाहेर आहे. मध्य युरोप व आग्नेय आशिया हे देश या वर्षांत आणखी प्रगती करतील.
