β हे वादळ कोणावर बरसणार? (ज्ञानेश भुरे)

टी 20 विश्‍वकरंडक क्रिकेट स्पर्धेत आता उपांत्य फेरी गाठणारा दुसरा संघ निश्‍चित झाला. वेस्ट इंडिजने शुक्रवारी अत्यंत रोमहर्षक सान्यात दक्षिण आफ्रिकेचा तीन गडी राखून पराभव केला. हा सामना म्हणजे भारत विरुद्ध बांगलादेश यांच्यात झालेल्या सामन्याची आठवण करून देणारा होता. फरक इतकाच की येथे वेस्ट इंडिजची अवस्था बांगलादेशसारखी झाली नाही इतकीच. यापर्वी देखील विंडीज नावाचे वादळ घोंघावतंय असे म्हटले होते. ते त्यांनी काल खरे करून दाखवले. 

खरे, तर जामठ्याच्या मैदानावर गेल किंवा डिव्हिलर्स यांच्याकडून मोठ्या अपेक्षा होत्या. नागपूरकरांनी त्याच उद्देशाने गर्दी केली होती. पण, या दोघांपैकी कुणीच नागपूरकरांच्या अपेक्षा पूर्ण करू शकले नाहीत. वादळ थडकलेच नाही. फक्त विंडीज नावाचे वादळ आपली उपस्थिती दाखवून गेले. आता हे वादळ पुन्हा एकदा मुंबईत थडकणार आहे. उपांत्य फेरीची दुसरी लढत ते खेळणार आहेत. म्हणजेच ते भारत किंवा ऑस्ट्रेलिया यांच्यापैकी एका संघावर येऊन आदळणार आहे. फक्त ते कुणावर हे उद्या होणाऱ्या भारत-ऑस्ट्रेलिया यांच्यात होणाऱ्या सामन्यानंतर स्पष्ट होईल. विंडीज हा संघ आहेच वादळासारखा. त्यात टी 20 क्रिकेट असल्यामुळे त्यांच्यातील नैसर्गिक आक्रमकता जागरूक होते आणि ते समोर येणाऱ्या कुठल्याही संघावर ते कसाही घात करू शकतात. मग हा घात कधी ख्रिस गेल, तर कधी आंद्रे फ्लेचर किंवा जॉन्सन चार्ल्स नाही तर, कधी त्यांचा एखादा गोलंदाज करतो. काल हा घात त्यांच्या गोलंदाजांनी केली. ड्‌वेन ब्राव्हो, आंद्रे रसेल आणि चक्क ख्रिस गेल यांचा त्यात वाटा होता. 

नागपूरची विकेट फिरकी गोलंदाजाला साथ देते हे भारत-न्यूझीलंडच्या सामन्यावरून दिसून आले. पण, ती खेळपट्टी इतकी आळशी किंवा अक्रियाशील असू शकते हेच खरे वाटत नाही. आळशी वाटणाऱ्या खेळपट्टीवर दोन्ही संघांचे फलंदाज क्षमता दाखवू शकले नाहीत. त्यांच्या गोलंदाजांनी निश्‍चितपणे संघाची बाजू लावून धरण्याचा प्रयत्न केला. यात वेस्ट इंडिज संघ तरून गेला. जॉन्सन चार्ल्सची फटकेबाजी, मार्लन सॅम्युएल्सचा संयम आणि अखेरच्या षटकांत कार्लोस ब्रेथवेटचा षटकार या सगळ्यामुळे विंडीज संघाला विजयाचा चेहरा बघायला मिळाला. प्रथम फलंदाजी करताना दक्षिण आफ्रिका संघाची भक्कम वाटणारी फलंदाजी कधी नव्हे ती इतकी कोसळली की बघताना खरेच वाटत नव्हते. प्रथम हशिम आमला धावबाद झाला. त्यानंतर फाफ डु प्लेसिसही परतला. दोन फलंदाज बाद झाले तेव्हा पॉवर प्ले संपत आला होता. विंडीज कर्णधार डॅरेन सॅमीने अचानक ख्रिस गेलच्या हातात चेंडू सोपवला. खरे, तर हा मोठा जुगार होता. पण, आळशी झालेल्या खेळपट्टीचे चोचले पुरवण्यासाठी असेच बदली गोलंदाज हवे होते. सॅमीचा जुगार चांगलाच यशस्वी ठरला. गेलने दोन विकेट मिळविल्या. त्यांच्या निम्मा संघ पन्नाशीच्या आतच गारद झाला होता. त्यामुळे आता हा संघ शंभरी गाठणार की नाही याचीच चिंता होती. शेवटी शेवटी त्यांच्या फलंदाजांनी तग धरत फटकेबाजी केली. त्यामुळे ते जेमतेम धावसंख्येपर्यंत पोचू शकले. फिरकी गोलंदाजांना बॅकफूटवर खेळण्याची मोठी चूक त्यांच फलंदाजांनी केली आणि त्याची किंमत त्यांना मोजावी लागली. या आव्हानाचा बचाव करण्याची क्षमता दक्षिण आफ्रिका गोलंदाजीत निश्‍चितपणे होती. त्यांनी ती दाखवूनही दिली. कागिसो रबाडाने गेलला पहिल्याच षटकांत बाद केले. त्याने गेलला गोलंदाजी करताना चेंडूला उंचीच दिली नाही. गेलच्या फलंदाजीचा नव्हे, तर विंडीजच्या फलंदाजीचाच हा कच्चा दुवा आहे. आफ्रिकेच्या गोलंदाजांनी हे अचूक ओळखले होते. त्यांनी त्यानंतर विंडीजच्या प्रत्येक फलंदाजाला गोलंदाजी करताना चेंडूला उंचीच दिली नाही. त्यामुळे विंडीज फलंदाजांना फटकेबाजीला अडचण गेली. त्यात ते अडकले गेले आणि ते बाद झाले. मात्र, समोरून विकेट पडत असतानाही मार्लन सॅम्युएल्स पाय रोवून उभा होता. तो उभे असे पर्यंत विंडीजला आशा होता. झाले देखील तसेच. त्याने सामना विंडीजच्या हातात आणून दिला. अखेरच्या षटकांत नऊ धावांची आवश्‍यकता असताना ब्रेथवेटला दोन चेंडू अचूक टाकल्यावर रबाडाने पुढच्या चेंडूला थोडी उंची दिली. मग काय ब्रेथवेटने बॅट घुमवली. षटकार...विंडीजचा विजय दृष्टिक्षेपात. त्यानंतर एकेरी तीन धावा काढताना त्यांनी विजय साकार केला. 

त्यापूर्वी, काल झालेल्या पहिल्या सामन्यात ऑस्ट्रेलियाने परिपूर्ण खेळ केला. त्यांनी पाकिस्तानचा प्रतिकार सहज परतवून लावला. पाच वर्षापूर्वी मोहालीतच पाकिस्तानचे आव्हान विश्‍वकरंडक स्पर्धेतून संपुष्टात आले होते. त्या वेळी भारताने पाकिस्तानचा पराभव केला. या वेळी ऑस्ट्रेलियाने त्यांना पराभूत केले. पाकिस्तानच्या गोलंदाजांनी सुरवातीला टप्प्यावर गोलंदाजी करून ऑस्ट्रेलियाला रोखून धरले होते. ऑस्ट्रेलियाच्या डावाला म्हणावा तसा वेग येत नव्हता. पण, अखेरच्या चार षटकात वेगळेच घडले. स्टिव स्मिथ आणि शेन वॉटसन यांनी पाकिस्तानी गोलंदाजीवर असा काही हल्ला केला की चार षटकांत त्यांनी तब्बल 65 धावा कुटल्या. यामुळे ऑस्ट्रेलियाचा डाव कुठल्या कुठे जाऊन पोचला. पाकिस्तानला शारजील खानने पुन्हा एकदा चांगली सुरवात करून दिली. त्याचे फटके बसत होते. 

पाकिस्तानच्या धावा वाढत होत्या. पण, चुका करण्याचा विडाच जणू पाकिस्तानने उचलला आहे. शारजील, उमर अकमल, खलिद लतिफ, अहमद शहजाद, शआहिद आफ्रिदी या प्रत्येकाने त्याच त्या चुका पुन्हा करत सामना ऑस्ट्रेलियाच्या हातात नेऊन दिला. पाकिस्तानचे आव्हान संपुष्टात आले. त्यांना आता पाकिस्तानी जनतेला उत्तर द्यावे लागेल. भारताने मात्र, त्यांची चोख सुरक्षा व्यवस्था ठेवून पाकिस्तानला तक्रार करण्याची जागा ठेवली नाही आणि भारतात पाठविण्याची त्यांची भिती उगाचच होती हे दाखवून दिले. पाकिस्तानला या स्पर्धेत काहीच करून दाखवता आले नाही. बांगलादेशवर मिळविलेला विजय वगळता त्यांच्या हाती यश हे आलेच नाही. ऑस्ट्रेलियाने देखील दोन विजय मिळविले, पण त्यांना आपल्या क्षमतेनुसार कामगिरी करून दाखवता आलेली नाही. आता उद्या त्यांची लढत भारताशी होणार आहे. स्पर्धेतील हा सर्वाधिक रंगलेला आणि क्रिकेटचा सर्वोत्तम आनंद देणारा सामना असेल. यातून गट 2 मधून उपांत्य फेरी गाठणारा दुसरा संघ निश्‍चित होईल. गट 1 मधील उपांत्य फेरीचे नाट्य कदाचित आज स्पष्ट होईल. इंग्लंडने आज श्रीलंकेला हरवले, तर त्यांचा उपांत्य फेरीतील प्रवेश निश्‍चित होईल. मग, दक्षिण आफ्रिकेला साखळातीच आव्हान गमवावे लागेल.
