मराठीतील बिग बजेट चित्रपट 'फ्रेंड्‌स' रसिकांच्या भेटीला

पुणे - मकरसंक्रांतीच्या दिवशी म्हणजे 15 जानेवारीला मैत्रीच्या गोड नात्याचा "फ्रेंड्‌स‘ हा मराठी चित्रपट रसिकांच्या भेटीला आला आहे. "फ्रेंड्‌स‘ हा एका वेगळ्या धाटणीचा तरीही मैत्रीची कास न सोडणारा असा चित्रपट आहे. 

संपूर्ण कुटुंबाने एकत्रित पाहावा अशा या चित्रपटात विनोद आहे, प्रेम आहे, ऍक्‍शन आहे, नृत्य आहे आणि त्याच्या जोडीला अमित राज, पंकज पडघन आणि नीलेश मोहरीर यांचे अफलातून संगीतही आहे. यातील "दिल दोस्ती यारी वारी‘, "पाखरू‘ आणि "प्रेमिका‘ या गाण्यांनी तरुणाईला भुरळ घातली आहे. 

सह्याद्रीतील लवासा या नयनरम्य ठिकाणी चित्रीत झालेल्या "प्रेमिका‘ या गाण्यासाठी हेलिकॅमचा अतिशय सुरेख वापर केलेला आहे. या गाण्याचे वैशिष्ट्य म्हणजे संगीतकार पंकज पडघन यांनी विजय प्रकाश या दाक्षिणात्य गायकाकडून ते गाऊन घेतले आहे. "दिल दोस्ती यारी वारी‘ या गाण्यामध्ये "ऍकाप्पेला‘ तंत्राद्वारे रेकॉर्डिंग प्रथमच मराठी चित्रपटामध्ये केले आहे. कलेला भाषा नसते. म्हणून ज्याला मराठी अवाक्षरही कळत नाही, अशा गुणी आर. मधेश यांनी स्वप्नील जोशी, सचित पाटील आणि गौरी नलावडे यांच्याकडून त्यांना हवे तसे काम करवून घेतले आहे. 

ब्ल्यू आय आर्टस्‌ प्रायव्हेट लिमिटेड या निर्मिती संस्थेमार्फत संजय केळापुरे, प्रेम व्यास, मनीष चंदा व आर. मधेश आणि एक्‍झिक्‍युटिव्ह निर्माते गौरव पवार यांची "फ्रेंड्‌स‘ ही पहिलीच चित्रपटनिर्मिती आहे. आर. मधेश हे दाक्षिणात्य चित्रपटांचे प्रसिद्ध दिग्दर्शक असून, त्यांनी प्रथमच या मराठी चित्रपटाचे दिग्दर्शन केले आहे. "शोले‘मधील जय आणि विरू यांची आठवण ताजी करणाऱ्या या "फ्रेंड्‌स‘मध्ये मराठी चित्रपटसृष्टीतील सध्याचा आघाडीचा कलाकार स्वप्नील जोशी आणि देखणा कलाकार सचित पाटील पहिल्यांदाच एकत्र पाहायला मिळणार आहेत. 