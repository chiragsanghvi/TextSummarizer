ट्रक रेसिंगमध्ये जगत, नागार्जुन विजेते

ग्रेटर नोएडा - जगत सिंग आणि ए. नागार्जुन यांनी टी वन प्रायमा ट्रक रेसिंग मालिकेत भारतीय ड्रायव्हरच्या शर्यतीत विजय मिळविला. बुद्ध इंटरनॅशनल सर्किटवर भारतीय स्पर्धकांच्या दोन्ही शर्यती रंगतदार झाल्या. फॉर्म्युला वन सर्किटवर भारतीय स्पर्धकांसाठी प्रथमच ट्रक रेसिंग आयोजित करण्यात आले. 

तीन किलोमीटर ११ मीटर अंतराच्या ट्रॅकवर आठ फेऱ्यांच्या दोन शर्यती झाल्या. यात जगतने १५ मिनिटे ३३.२४१ सेकंद वेळ नोंदविली. या तुलनेत नागार्जुनने १५ मिनिटे १९.१५८ सेकंद वेळेत शर्यत पूर्ण केली. पहिल्या शर्यतीत उत्तर प्रदेशच्या मलकीत सिंगने (१५:४८.९८५) दुसरे, तर बिहारच्या राजकुमार महातोने (१५:४९.८९१) तिसरे स्थान मिळविले. दुसऱ्या शर्यतीत राजस्थानच्या भाग चंदने (१५:२४.०९६) दुसरे, तर हरियानाच्या आनंदने तिसरे स्थान मिळविले.
परदेशी स्पर्धकांच्या व्यावसायिक गटात टाटा टेक्‍नॉलॉजीजच्या डेव्हिड जेंकीन्स, रिक कोलेट यांनी अनुक्रमे पहिले दोन, तर ग्रॅहॅम पॉवेलने (टाटा कमिन्स) तिसरे स्थान मिळविले. आठ फेऱ्यांच्या पहिल्या शर्यतीत कॅस्ट्रॉल व्हेक्‍टॉनच्या मॅट समर्सफिल्डने विजय मिळविला. त्याने २० फेऱ्यांच्या दुसऱ्या शर्यतीत एक मिनीट ५०.६९१ सेकंद अशी सर्वाधिक वेगवान वेळ नोंदविली.

सुमारे ५० हजार प्रेक्षकांच्या उपस्थितीत रविवारी ही मालिका पार पडली. हार्ली डेव्हिडसनची प्रदर्शनी शर्यत आणि मनोरंजनपर कार्यक्रमही झाले.
