

मेस्सी टाटा मोटर्सचा जागतिक ब्रॅंड ऍम्बेसिडर

नवी दिल्ली - चार वेळा सर्वोत्कृष्ट फुटबॉलपटूचा मान मिळवणारा अर्जेटिनाचा फुटबॉलपटू लिओनेल मेस्सीची टाटा मोटर्सचा जागतिक ब्रॅंड ऍम्बेसिडर म्हणून निवड करण्यात आली आहे.

टाटा मोटर्सने कंपनीच्या प्रवासी वाहनांच्या प्रसिद्धीसाठी मेस्सीची निवड केली आहे. जागतिक कीर्तीचा फुटबॉलपटू असलेला मेस्सी प्रथमच एका भारतीय ब्रॅंडची जाहिरात करणार आहे. तरुणांना उत्पादनांकडे आकर्षित करण्याचा मुख्य उद्देश आहे. फुटबॉल आणि मेस्सी यांचा तरुणांशी फारच जवळचा संबंध असल्याने हा निर्णय घेतल्याचे टाटा मोटर्सच्या प्रवासी वाहन व्यवसाय विभागाचे अध्यक्ष मयांक पारीख यांनी सांगितले. टाटा मोटर्सने मेस्सीसोबत दोन वर्षे मुदतीचा करार केला असून त्याच्या कालावधीत वाढ होण्याची शक्‍यता आहे. लिओनेल मेस्सीच्या जगभरातील लोकप्रियतेचा कंपनीच्या उत्पादनांना निश्‍चित फायदा होईल, असा विश्वास कंपनीकडून व्यक्त करण्यात आला आहे. याबाबत मेस्सी म्हणाला, ""एका भारतीय ब्रॅंडसोबत काम करण्यासाठी आणि टाटा मोटर्स परिवाराचा भाग होण्यासाठी मी अतिशय उत्सुक आहे. मला भारताविषयी नेहमीच आश्‍चर्य वाटत आले आहे. एवढ्या विविधतेने नटलेल्या देशाविषयी मी खूप महान गोष्टी ऐकल्या आहेत.‘‘


