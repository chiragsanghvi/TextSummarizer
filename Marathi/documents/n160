रंगभूमीचा पायाच निखळतोय

औरंगाबाद : शहराच्या सांस्कृतिक क्षेत्राचा पाया समजले जाणारे संत तुकाराम महाराज नाट्यगृह व संत एकनाथ रंगमंदिर सांभाळणे महापालिकेला डोईजड जात आहे. महापालिकेचे कमाईचे साधन असलेल्या दोन्ही नाट्यगृहांची देखरेख होत नसल्याने, मोठी दुरवस्था झाली आहे. या विषयी रंगकर्मी आणि नाट्यआयोजकांनी वेळोवेळी आवाज उठवला. मात्र, महापालिका आणि राजकीय नेत्यांच्या अनास्थेची ही दोन्ही नाट्यगृहे बळी ठरत आहेत. 

सांस्कृतिक कार्यक्रमांसाठी महापालिकेने उस्मानपुऱ्यात संत एकनाथ रंगमंदिर उभारले. तसेच सिडकोने कोट्यवधी रुपये खर्चून उभारलेल्या संत तुकाराम महाराज नाट्यगृहाचे कामही महापालिकेकडेच आहे. या नाट्यगृहाच्या माध्यमांतून महापालिकेला मोठी कमाई मिळते. कमाईच्या तुलनेत नाट्यगृहात सोयी-सुविधा देण्यात येत नाहीत. संत एकनाथ रंगमंदिरात मेकअप रूम, स्वच्छतागृहाची नियमित स्वच्छता केली जात नाही. नाट्यगृहात कार्यक्रम घेणारांनाच स्वच्छता ठेवण्याचे काम करावे लागते. शिवाय नाटकासाठी आवश्‍यक असलेले सहा स्पॉट नाहीत. तेही कार्यक्रमाच्या आयोजकांना आणावे लागतात. तसेच कुलिंग व्यवस्था नाही. बुकिंग व्यवस्था आहे. मात्र, मॅनेजर नाही. स्टेजवरील फळ्या तुटल्या आहेत. कॅन्टीनचे टेंडर वीस वर्षांपासून एकाच ठेकेदाराला देण्यात आलेले आहे. नियमानुसार दर वर्षी कॅन्टीनचे टेंडर काढणे गरजेचे असताना आतापर्यंत ते काढलेले नाही. 

सिडकोतील नाट्यगृहाची सद्यःस्थिती
सिडकोने कोट्यवधी रुपये खर्च करून उभारलेल्या भव्य जगद्‌गुरू संत तुकाराम महाराज नाट्यगृहाचे महापालिकेकडे हस्तांतरण झाले. तेव्हापासून या नाट्यगृहाची महापालिकेने पुरती वाट लावली. नाट्यगृहात बाराशेपैकी तीनशे खुर्च्या तुटल्या आहेत. एसी बंद असून कलाकारांच्या खोल्यांचीही दुरवस्था आहे. ग्रीन रूमचे पडदे गायब झाले असून स्वच्छतागृह नाही. कॅंटीनही नाही. छत मध्येच पडते. बुकिंग, ध्वनिव्यवस्था नाही. व्यासपीठाची दुरवस्था आहे. या नाट्यगृहाच्या देखरेखीसाठी जास्त खर्च येत असल्याचे कारण देत महापालिका लक्ष देत नाही. सत्ताधारी आणि विरोधकांपैकी कुणीही पुढे येत नाही. 

"संत तुकाराम नाट्यगृहाची दुरवस्था झालेली आहे. संत एकनाथ रंगमंदिराचीही तीच स्थिती आहे. आम्हाला रंगमंदिराच्या भाड्याव्यतिरिक्‍त दोन ते तीन हजार रुपये जास्त खर्च करून स्वीपर ठेवावा लागतो. स्पॉट आणावे लागतात. या विषयी महापालिकेकडे तक्रारी केल्या. मात्र, कोणत्याच उपाययोजना करण्यात आल्या नाहीत.‘‘