बलाढ्य इराणचे भारतासमोर आव्हान

तेहरान - रशियात २०१८ साली होणाऱ्या विश्‍वकरंडक फुटबॉल स्पर्धेस पात्र ठरण्याची भारताला अजिबात संधी नाही. पात्रतेच्या दुसऱ्या फेरीत सहापैकी पाच सामने गमावलेल्या भारताचे आव्हान आटोपले आहे. गुरुवारी (ता. २४) स्टीफन कॉन्स्टंटाईन यांच्या मार्गदर्शनाखालील भारतीय संघ बलाढ्य इराणविरुद्ध मैदानात उतरणार आहे. पाऊस आणि कडाक्‍याच्या थंडीच्या पार्श्‍वभूमीवर होणाऱ्या या लढतीत यजमान संघाचे पारडे वरचढ असेल.

सुनील छेत्री आणि रॉबिन सिंग हे हुकमी आघाडीपटू दुखापतीमुळे इराणविरुद्धच्या दुसऱ्या टप्प्यातील या लढतीत खेळू शकणार नाहीत. त्यांच्या अनुपस्थितीत भारतीय संघाचे आक्रमण खूपच कमजोर झालेले आहे. युवा स्ट्रायकर जेजे लालपेखलुआ उद्या छेत्रीच्या अनुपस्थितीत भारतीय संघाचे नेतृत्व करेल. भारतीय संघ सोमवारी (ता. २१) तेहरानमध्ये दाखल झाला, मात्र दोन सराव सत्रांत पावसाने हजेरी लावली. उद्याचा सामना आझादी स्टेडियमवर होणार आहे.
पात्रता फेरीतील पहिल्या टप्प्यात गेल्या वर्षी आठ सप्टेंबरला बंगळूर येथे इराणने भारताचा ३-० असा धुव्वा उडविला होता. भारताने इराणविरुद्धचा शेवटचा सामना ५७ वर्षांपूर्वी १९५९ मध्ये जिंकला होता. इराणविरुद्धचा सामना कठीण आहे हे संघाचे प्रशिक्षक कॉन्स्टंटाईन यांनी कबूल केले आहे.  आशियाई फुटबॉलमध्ये इराणला महासत्ता म्हणून ओळखले जाते. ‘‘आम्ही चार प्रमुख खेळाडूंना मुकलो आहोत. आमचा संघ युवा आहे. गमावण्यासारखे आमच्याकडे काहीच नाही,’’ असे सामन्याच्या पूर्वसंध्येला बुधवारी पत्रकार परिषदेत कॉन्स्टंटाईन यांनी सांगितले.