उष्म्यामुळे आंब्याला अच्छे दिन!

वाढत्या उष्म्याचा ताप मुंबईकरांना होत असला तरीही आंब्यासाठी मात्र हा उष्मा गोडवा आणणारा ठरला आहे. वाढत्या उष्म्यामुळे यंदा आंब्याचे भरघोस उत्पादन आले असून, मागील पाच वर्षांच्या तुलनेत यंदा मुंबईच्या बाजारात आंबा पंधरा ते वीस दिवस आधीच आला आहे.

कर्नाटकचा हापूस, तामिळनाडूचा आम्र, दशेरी, आंध्रहून येणारा तोतापुरी असे आंब्याचे विविध प्रकार बाजारात आले आहेत. प्रत्येक वर्षी गुढीपाडव्याच्या दिवशी आंब्याची चाहूल बाजारात लागते. अक्षय तृतीयेपर्यंत आंब्याने बाजार पिवळाधम्मक होतो. यंदा मात्र हा मुहूर्त आंब्याने वेळेपूर्वीच गाठल्याचे समाधान मुंबईतील आंब्याचे घाऊक विक्रेते मंदार पाटील व्यक्त करतात.

नवी मुंबईच्या एपीएमसी बाजारामध्ये घाऊक प्रकारांमध्ये आंब्याचे वेगवेगळे प्रकार पाहायला मिळतात. घाऊक बाजारात सर्वसाधारण आंब्याच्या किंमती शंभर रुपये ते उत्कृष्ट दर्जाच्या आंब्याच्या किंमती सातशे ते आठशे रुपयांपर्यंत उपलब्ध आहेत. मात्र, किरकोळ बाजारामधील किंमतीचे गणित अद्याप स्थ‌रिावले नाही. एप्रिल महिन्याच्या अखेरीस आंब्याच्या खरेदीकडे ग्राहक वळतो. तोवर आंब्याचे दर उतरलेले असतात अशी त्याची सर्वसाधारण समजूत असते. मात्र, यंदा चविष्ट आंब्याची आवक चांगली झाल्यामुळे परवडणाऱ्या दरात तो खाता येईल, असा विश्वास आंबा व्यापारी अशोक हांडे व्यक्त करतात. एपीएमसी बाजारामध्ये सध्या एक लाख आंब्याची देशाच्या कानाकोपऱ्यातून आवक झाल्याचेही ते सांगतात.

कर्नाटकचा आंबा यंदाही तेजीत

गेल्या काही वर्षांपासून बाजारामध्ये कर्नाटकचा आंबा मोठ्या प्रमाणात दिसून येतो. हे वर्षही त्याला अपवाद नाही. रंग, आकारामध्ये हापूससारखा असलेला मात्र चवीमध्ये फरक असलेला हा आंबाही बाजारात मोठ्या प्रमाणात दिसत आहे.

दुबईचे मार्केट राहिले दूर

यापूर्वी दुबई, युरोप आणि अमेरिकेमध्ये आंबा निर्यात होत होता. यंदा मात्र ‘अपेडा’ने परदेशामध्ये आंब्याची निर्यात करण्यासाठी हिरवा कंदिल दाखवला नाही. दुबईमध्ये पाकिस्तानचा आंबा दाखल झाला नसला तरीही भारतातल्या आंब्यासाठीही अद्याप बाजारपेठ अनुकूल नसल्याचे चित्र आहे.

‘तय्यार’ गोड फळ

तीन वर्षांपूर्वी आंब्याचे भरघोस उत्पादन आले होते. मात्र, त्या आंब्याची चव मधुर नव्हती. हा आंबा पिकवण्यासाठी कृत्रिम स्वरूपाची मदत घेण्यात आली होती. यंदा मात्र फळाचा गोडवा आणि दर या दोन्हींमुळे फळांचा राजा ग्राहकांना निश्चित आनंद देईल. हा आंबा आता पिकवण्यासाठी वेगळी तजवीज करण्याचीही गरज नाही, असे व्यापारी विश्वासाने सांगतात.

भाज्या महागणार?

वाढत्या उष्म्यामुळे भाज्यांच्या दरांना मात्र महागाईची झळ बसली आहे. एप्रिल महिना सुरू होताच मार्चच्या तुलनेत भाज्यांच्या किंमतीमध्ये शहरात वेगवेगळ्या ठिकाणी पाच ते सात रुपयांची वाढ झाली आहे. घाऊक बाजारामध्ये यापूर्वी असणारी भाज्यांची मुबलकता थोडी कमी झाली आहे. त्याचा परिणाम दरावर होऊन किरकोळ बाजारातील दरही येत्या पंधरा दिवसांत पुन्हा उसळी घेण्याची शक्यता आहे.