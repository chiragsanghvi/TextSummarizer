डिसेंबरच्या मुहूर्तावर नवी कोरी नाटके रंगमंचावर

मुंबई- नवे विषय आणि सामाजिक भान जपत आज मराठी सिनेमा आशयाने समृद्ध होत आहे, त्याचप्रमाणे आता नवे विषय, आशय असलेली नवी कोरी नाटके डिसेंबरच्या मुहूर्तावर मराठी रंगभूमीवर दाखल होत आहेत. उमेश कामत, स्पृहा जोशी, अमृता सुभाष, तुषार दळवी, मधुरा वेलणकर, लोकेश गुप्ते अशी एकाहून एक दिग्गज मंडळींची नाटके रंगमंचावर येत आहेत. साहजिकच चांगल्या नाटकांची मेजवानी नाट्यरसिकांना मिळणार आहे. 

रंगभूमीवर नवे विषय खूपच कमी प्रमाणात येतात अशी ओरड केली जाते. मात्र यंदाच्या डिसेंबर महिन्यात अनेक नव्या विषयांचा धांडोळा घेणारी नाटके रंगमंचावर दाखल होत आहेत. सोनल प्रोडक्‍शनच्या माध्यमातून उमेश कदम आणि स्पृहा जोशी ही हिट जोडी पहिल्यांदाच रंगमंचावर येत आहे. त्यांचे तरुणाईच्या जगातील "स्ट्रेस‘वर भाष्य करणारे नाटक डिसेंबरमध्ये रंगमंचावर येत आहे. "गोष्ट तशी गमतीची‘ या रेकॉर्डब्रेक नाटकाचे लेखक मिहीर राजदा यांनी या नाटकाचे लेखन केले असून, अद्वैत दादरकर यांनी या नाटकाचे दिग्दर्शन केले आहे, तर याच संस्थेतर्फे प्रेम या विषयावर भाष्य करणारे दुसरे नाटक येते आहे. यामध्ये अमृता सुभाष, किरण माने यांच्या भूमिका असून मंगेश कदम या नाटकाचे दिग्दर्शन करत आहेत. तर भद्रकाली प्रॉडक्‍शनही एक नवे कोरे नाटक प्रेक्षकांच्या भेटीला आणत असून, त्यामध्ये मधुरा वेलणकर, तुषार दळवी, लोकेश गुप्ते यांच्यासारखी तगडी स्टारकास्ट असतील. या नाटकाच्या दिग्दर्शनाची धुरा ही विजय केंकरे यांनी सांभाळली आहे. 
"सोबतीने चालताना‘ हेही कुमार सोहनी दिग्दर्शित नवीन नाटक रंगभूमीवर दाखल झाले आहे. त्याचप्रमाणे श्रीपाद देशपांडेलिखित आणि प्राजक्त देशमुख, प्रफुल्ल दीक्षित दिग्दर्शित "मंत्रावळ‘ हे नवे कोरे नाटक रंगभूमीवर आले आहे. साई इंटरटेन्मेंट, मुंबईनिर्मित संतोष वाजे यांचे "इट्‌स टू अग्रेसिव्ह‘ हे "हॉट‘ विषयावरील नाटकही रंगभूमीवर येण्यासाठी सज्ज झाले आहे. 

पहिला प्रयोग डिसेंबरमध्येच का? 
डिसेंबर अखेरपर्यंत रंगमंचावर आलेली नाटके ही त्या सरत्या वर्षासाठी गृहीत धरली जातात. त्याचप्रमाणे नाताळच्या सुट्यांमुळेही अनेक निर्माते डिसेंबरमध्ये आपले नाटक रंगमंचावर आणण्यसाठी उत्सुक असतात. मात्र वेगळ्या विषयांमुळे यंदा नाटकांमध्ये चांगलीच स्पर्धा पाहयला मिळेल. 