
रसायने आणि प्लॅस्टिक उत्पादनांच्या निर्यातीला प्रोत्साहन देणार
मुंबई : जागतिक बाजारात रसायने, प्लॅस्टिक आणि संलग्न उत्पादनांची निर्यात वाढविण्यासाठी केंद्र सरकारने प्रयत्न सुरू केले आहेत. मेक इन इंडियाच्या धर्तीवर या वस्तूंच्या उत्पादनवाढीवर भर दिला जाणार आहे. या उद्योगाला जागतिक व्यासपीठ उपलब्ध करून देण्यासाठी वाणिज्य मंत्रालयाने मार्चमध्ये मुंबईत कॅप इंडिया या औद्योगिक मेळाव्याचे आयोजन केले आहे.

नेस्को येथे 20 ते 22 मार्चदरम्यान आयोजित मेळाव्यास प्लेक्‍सकोन्सिल, केमिक्‍सिल, कॅपेक्‍सिल आणि शेफेक्‍सिल या चार निर्यात प्रोत्साहक संस्था (ईपीसी) सह-आयोजक आहेत. या मेळाव्याला रसायने आणि प्लॅस्टिक उद्योगाशी संबंधित बहुराष्ट्रीय कंपन्या आणि गुंतणूकदार एकत्र येणार आहेत. या मेळाव्याची घोषणा मंगळवारी वाणिज्य व उद्योग मंत्रालयाचे संयुक्त सचिव बी. एस. भल्ला यांनी केली. 2020 सालापर्यंत 900 अब्ज डॉलरचे निर्यात लक्ष्य गाठण्यासाठी रसायने, प्लॅस्टिकशी संलग्न उत्पादने ही महत्त्वाची भूमिका बजावतील, असा विश्‍वास भल्ला यांनी व्यक्त केला. या क्षेत्रातील चार निर्यात परिषदांचे एकूण निर्यातीत 35 अब्ज डॉलरचे योगदान आहे. या उद्योगात व्यावसायिक वृद्धीला वाव आहे. निर्यातीला चालना देणाऱ्या उपलब्ध संधी हेरण्यासाठी सरकारकडून विविध उपाययोजना आखल्या जात असल्याचे त्यांनी सांगितले.

रसायने, प्लॅस्टिक आणि संलग्न उत्पादनांची बहुतांश निर्मिती सूक्ष्म, लघू व मध्यम (एसएमई) उद्योगांकडून होते. कॅप इंडियात उपक्रमांतून एसएमई क्षेत्राकडे जास्तीत जास्त लक्ष आकर्षिले जाईल, या दृष्टीने नियोजन करण्यात आले आहे. औद्योगिक आणि कृषी सामग्री व साधनांचे निर्माते आणि निर्यातदार यासह सेंद्रिय, अजैविक, कृषी रसायने, डाय आणि डायस्टफ, एरंडेल तेल, बायोपॉलिमर, मास्टरबॅचेस, रंग, छपाईची शाई, गोंद, रंगद्रव्य, वार्निश, संबंधित उत्पादने, औद्योगिक प्रमुख निर्यातदार आणि शेतीसाठी लागणारे साहित्य डिंक पावडर, अल्युरिटिक ऍसिड, औषधी वनस्पती, वनौषधींचा अर्क या उत्पादनांशी संबंधित कंपन्या सहभागी होणार आहेत
