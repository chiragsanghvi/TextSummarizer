"देसी गर्ल' परदेशातही पॉप्युलर!

मुंबई - बॉलीवूडची "देसी गर्ल‘ प्रियांका चोप्रा अमेरिकेतही हिट ठरली आहे. अमेरिकेतील प्रसिद्घ "पीपल्स चॉईस‘ अवॉर्डवर तिने आपली मोहर उमटवत भारताचे नाव उज्ज्वल केले आहे. अमेरिकेतील "क्वांटिको‘ टीव्ही मालिकेतील एफबीआय एजंटच्या भूमिकेसाठी तिला "पीपल्स चॉईस‘ पुरस्कार मिळाला आहे. असा पुरस्कार मिळवणारी प्रियांका पहिली आशियाई अभिनेत्री ठरली आहे. 

मानाचा पुरस्कार मिळाल्याने व्यासपीठावरच प्रियांका भावुक झाली होती. "ट्विटर‘वरून तिने आपल्या भावना व्यक्त केल्या. आपल्यासाठी मत दिलेल्या मतदारांचेही तिने आभार मानले. "मला मत दिलेल्या सर्वांचे आभार! मी स्वतःला फारच सुदैवी मानते. खरेच तुमच्याशिवाय मला असा पुरस्कार मिळणे शक्‍यच नव्हते. धन्यवाद!‘ असे "ट्विट‘ तिने केले आहे. 

अमेरिकन टीव्ही मालिकांतून झळकणाऱ्या मार्सिया गे हार्डेन, ली मिशेल, जॅमी ली कार्टिस, इमा रॉबर्टस्‌ आदींसारख्या अनेक मातब्बर अभिनेत्रींना मागे टाकत प्रियांकाने पुरस्कार पटकावला. अनेक मान्यवरांनी तिच्या अभिनयाची तारीफ केली. प्रियांकासोबत हॉलीवूड अभिनेता जॉन स्टामोसही "पीपल्स चॉईस‘ पुरस्काराचा मानकरी ठरला.