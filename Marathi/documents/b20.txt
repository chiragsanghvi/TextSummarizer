
नैसर्गिक वायूच्या दरात 20 टक्के कपात
नवी दिल्ली - केंद्र सरकारने नैसर्गिक वायूच्या दरात 20 टक्के कपात केली आहे. नैसर्गिक वायूचे दर आता 3.82 डॉलर एमएमबीटीयूवरुन (ब्रिटिश थर्मल युनिट) 3.15 डॉलर एमएमबीटीयूपर्यंत कमी करण्यात आले आहे. नैसर्गिक वायूच्या किंमती घटल्याने आता सीएनजी (कॉम्प्रेस नॅचरल गॅस) आणि पीएनजी (पाइप्ड नॅचरल गॅस) गॅसचे दर कमी होण्याची शक्यता आहे.

नैसर्गिक वायूच्या दरात कपात केल्याने वीज, खते, आणि टाईल्स निर्मात्या कंपन्यांना फायदा होण्याची शक्यता आहे. नवीन दर एप्रिल ते सप्टेंबरपर्यंत लागू असतील. तसेच नवीन दर उद्यापासून (1 एप्रिल) लागू करण्यात येणार आहेत. गेल्यावर्षी ऑक्टोबर महिन्यात देखील नैसर्गिक वायूच्या दरात 18 टक्के कपात करून तो प्रतियुनिट 3.82 डॉलरवर आणला होता.

नैसर्गिक वायूच्या दरात कपात केल्याने मात्र सरकारी मालकीच्या ओएनजीसीसारख्या कंपन्यांना फटका बसणार आहे. तसेच, सरकारी महसुलाला झळ बसेल. केवळ ओएनजीसीला नाही तर खासगी क्षेत्रातील रिलायन्स इंडस्ट्रीजसारख्या कंपन्यांच्या नफ्यात घसरण होण्याची शक्यता आहे. चालू आर्थिक वर्षात एप्रिल महिन्यापासून झालेली ही तिसरी दरकपात आहे.