

 नावीन्याचा उद्योगमंत्र (अग्रलेख)
आयटी क्षेत्रांत नावीन्यपूर्ण प्रयोगाद्वारे छोट्या प्रमाणात सुरू केलेला व्यवसाय म्हणजे ‘स्टार्टअप‘ होय. कमी भांडवल आणि चांगली निष्पत्ती, हे त्याचे वैशिष्ट्य लक्षात घेऊन सरकारने त्यासाठी सातत्यापूर्ण असे धोरणात्मक पाठबळ दिले पाहिजे. 

पंतप्रधान नरेंद्र मोदी यांनी रविवारच्या ‘मन की बात‘मध्ये ‘स्टार्टअप इंडिया, स्टॅंडअप इंडिया‘चा पुनरुच्चार केला आणि ‘स्टार्टअप इंडस्ट्री‘बाबत देशभर पुन्हा चर्चा सुरू झाली आहे. ‘स्टार्टअप‘ क्षेत्राची क्षमता सरकारच्या उशिरा का असेना ध्यानात आली आहे, असा सूर या क्षेत्रात काम करणाऱ्या मंडळींमध्ये उमटला. बरीच वर्षे या क्षेत्राकडे सरकारचे दुर्लक्षच झाले आहे, हे खरे. एकूणच आपल्या देशात साधनसंपत्तीच्या वितरणाची जेवढी चर्चा आजवर झाली, त्या प्रमाणात संपत्तीनिर्मितीची, त्याच्या कल्पक मार्गांची झाली नाही. वितरणाचा, आर्थिक समतेचा विचार महत्त्वाचाच आहे, याविषयी दुमत नाही; पण त्याचबरोबरीने निर्माणाचाही विचार महत्त्वाचा. त्या दृष्टीने सरकार काही करू पाहत असेल, तर त्याचे महत्त्व समजावून घ्यायला हवे. मात्र सरकारनेही केवळ योजना आणि कल्पना मांडून न थांबता धोरणात्मक चौकट आखून त्या दिशेने वाटचाल करायला हवी. त्यासाठी लागणारा संस्थात्मक पाया रचला पाहिजे. देशात गेल्या दोन वर्षांमध्ये ‘स्टार्टअप्स‘ची वेगाने वाढ झाल्याचे दिसून येते. फ्लिपकार्ट, ओला, पेटीएम अशा कंपन्या स्टार्टअप्समधूनच तयार झाल्या. त्यांनी देशातील बड्या उद्योगांवर मोहिनी घातली आणि ‘टाटा‘सारखे समूह त्यात गुंतवणूक करू लागले. आता नव्या वर्षांत सोळा जानेवारीला ‘स्टार्टअप्स इंडिया‘ची ब्ल्यू प्रिंट देशासमोर मांडण्याची घोषणा पंतप्रधानांनी केल्याने या क्षेत्रासाठी आणखी दिलासादायक चित्र निर्माण होईल, अशी आशा आहे. गेल्या वर्षीच्या केंद्राच्या अर्थसंकल्पात ‘इनोव्हेशन स्टार्टअप‘ची घोषणा करण्यात आली होती. मात्र त्याचे प्रतिबिंब नंतरच्या निर्णय किंवा धोरणांमध्ये दिसून आले नव्हते.

आयटी किंवा आयसीटी (इन्फर्मेशन टेक्‍नॉलॉजी किंवा इन्फर्मेशन कम्युनिकेशन टेक्‍नॉलॉजी) या क्षेत्रांत नावीन्यपूर्ण प्रयोगाद्वारे छोट्या प्रमाणात सुरू केलेला व्यवसाय म्हणजे ‘आयटी‘च्या परिभाषेत ‘स्टार्टअप‘ होय. कमी गुंतवणूक आणि उत्तम फलनिष्पत्ती हे त्याचे वैशिष्ट्य असल्याने या क्षेत्राची वेगाने वाढ होताना दिसून येत आहे, विशेषत: 2013 पासून. त्यावर्षी सुमारे दोन हजार स्टार्टअप्स देशभरात सुरू झाले. पुढच्या वर्षी म्हणजे 2014 मध्ये ही संख्या 3300 वर गेली, तर या वर्षी नोव्हेंबरअखेर स्टार्टअप्स उद्योग चार हजारांवर गेले आहेत. विशेष म्हणजे याच वर्षी गुंतवणूकदार पुढे आले आणि त्यांनी अशा स्टर्टअप्समध्ये मोठ्या प्रमाणावर गुंतवणूक केली. सध्या तांत्रिक सेवा देणाऱ्या स्टार्टअप्सची संख्या सर्वाधिक आहे. त्याखालोखाल ऑनलाइन रिटेलचा क्रमांक लागतो. मात्र एकट्या 2015 या वर्षात सर्वाधिक वाढ रिटेल क्षेत्रामध्ये दिसून आली. एका वर्षात 431ने रिटेल वाढले. या क्षेत्राची क्षमता लक्षात घेऊन टाटा समूहाने स्नॅपडिलमध्ये गुंतवणूक केली, तर पेटीएमसारख्या ऑनलाइन आर्थिक व्यवहार स्टार्टअपमध्ये चीनच्या जायंट अलिबाबा कंपनीने पैसा ओतला. 
