आयओसी फेरचाचणी घेणार

बर्लिन - रियो ऑलिंपिक स्पर्धेच्या पार्श्‍वभूमीवर आंतरराष्ट्रीय ऑलिंपिक समितीने (आयओसी) आता बीजिंग (२००८) आणि लंडन (२०१२) ऑलिंपिक स्पर्धेतील शंभरहून अधिक खेळाडूंचे घेतलेले नमुने फेरतपासणीसाठी पाठवण्याचा निर्णय घेतला आहे. रशियन खेळाडूंकडून झालेल्या फसवणुकीमुळे आयओसीने हे पाऊल उचलल्याचे सांगितले जात आहे. रियो स्पर्धेतून रशियाला वगळले जाण्याचीच शक्‍यता बोलून दाखवली जात आहे. त्याचबरोबर उत्तेजक सेवन चाचणी सध्या जितकी अद्ययावत झाली आहे, तितकी ती त्या वेळी नव्हती. त्यामुळे अनेक खेळाडू त्यातून सुटले असावेत, अशी शंकादेखील उपस्थित करण्यात येत आहे. या नव्या तपासणीचा अहवाल एका आठवड्यात किंवा महिनाभरात समोर येईल, असे आयओसीने स्पष्ट केले आहे.
