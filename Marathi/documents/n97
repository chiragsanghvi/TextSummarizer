स्वाभिमानी स्रीचं जगणं 'सोनचाफा'नं शिकवलं! (वंदना गुप्ते)

मी चित्रपटांपेक्षा नाटकांमध्ये जास्त काम केलं. भूमिका करताना आपली ऊर्जा कायम कशी टिकवून ठेवायची, हे मला विजयाबाईंकडून शिकायला मिळालं. ‘सोनचाफा’ हे नाटक माझ्या कारकिर्दीमधलं टर्निंग पॉइंट ठरलं. ‘मातीच्या चुली’ या चित्रपटामुळं मला या माध्यमाचं तंत्र लक्षात आलं. 

चित्रपट आणि नाटक अशा दोन्ही माध्यमांमध्ये मी काम केलं आहे. चित्रपटापेक्षा नाटकांत अधिक काम केलंय. जवळपास ५९ नाटकांमध्ये मी काम केलं. विविध नाटकांचे दीड हजारांहून अधिक प्रयोग झाले आहेत. सुयोग, चंद्रलेखा, श्री चिंतामणी अशा नामांकित नाट्यसंस्थांमध्ये काम केलं आणि आताही करीत आहे. या मोठमोठ्या नाट्यसंस्थांसोबत काम केल्यामुळं माझा म्हणून एक चांगला प्रेक्षकवर्ग तयार झाला. माझं सहज आणि स्वाभाविक बोलणं माझ्या नाटक आणि चित्रपटाच्या प्रेक्षकांना अजूनही आवडतं. ‘अभिनेत्री’, ‘चारचौघी’, ‘अखेरचा सवाल’, ‘ज्याचा त्याचा प्रश्‍न’, ‘सुंदर मी होणार’, ‘गाठ आहे माझ्याशी’, ‘श्री तशी सौ’, ‘सोनचाफा’, ‘मन उधाण वाऱ्याचे’ अशा अनेक नाटकांमध्ये मी काम केलं. मात्र मला स्वतःची ओळख दिली ती ‘अखेरचा सवाल’ या नाटकानं. वसंत कानेटकर यांनी लिहिलेलं हे नाटक दामू केंकरे यांनी दिग्दर्शित केलं होतं. अरुण जोगळेकर, दया डोंगरे, दत्ता भट या मंडळींबरोबरच विजया मेहताही या नाटकात काम करत होत्या. कर्करोगग्रस्त नंदू नावाच्या मुलीची ती भूमिका होती. चाळीस वर्षांपूर्वी हे नाटक आलं होतं. ती स्वतः खेळाडू असते आणि तिची आई डॉक्‍टर असते. अनेकदा खेळता खेळता तिच्या पोटात दुखतं. ती मैदानावर कोसळते. त्यानंतर लक्षात येतं की तिला कर्करोग आहे ते. मात्र तिचे आई-वडील तिला हे सांगत नाहीत. पण नंतर तिला ते कळतं. मग ती आईला सांगते की कशाला खर्च करते आहेस. मला माहीत आहे मला काय झालं आहे ते. या नाटकात विजयाबाईंनी माझ्या आईची भूमिका साकारली. त्यांच्याकडून तसेच अन्य कलाकारांकडून मला बरंच काही शिकायला मिळालं. या नाटकात काम करीत असताना काही प्रयोगानंतर मला यामध्ये कोरडेपणा जाणवू लागला. खरं तर मी जीव ओतून काम करीत होते; तरीही मला स्वतःला भावनात्मक प्रसंगात कोरडेपणा जाणवू लागला. नेमकं असं का व्हावं...असा मी विचार करीत असे. माझ्या मनात काही प्रश्‍न निर्माण झाले होते. त्या वेळी विजया मेहतांनी मला समजावलं, त्या म्हणाल्या ‘कधी कधी कलाकाराच्या आयुष्यात असं होतं. तरीही तितक्‍याच उत्कटतेनं, तितक्‍याच आसुसलेपणानं आपण ती भूमिका कलाकार म्हणून करीत राहिलं पाहिजे.’ विजयाबाईनी मला ‘रीडिंग बिटवीन द लाइन्स’ शिकवलं. पहिल्या प्रयोगापासून ते शंभराव्या प्रयोगापर्यत त्याच ऊर्जेने काम करीत राहायचे, हा धडा मला विजयाबाईनी आणि सहकलाकारांनी दिला. केवळ हसतखेळत करण्यासारखी ही भूमिका नव्हती तर त्यामध्ये भावभावनांचा उद्रेक होता. ही भूमिका पाहून प्रेक्षकांनाही गलबलून यायचं. त्यामुळं माझ्यासाठी ही आव्हानात्मक भूमिका होती. पहिल्यांदा ही भूमिका भक्ती बर्वे यांनी केली होती. शंभर प्रयोगानंतर ती माझ्याकडं आली. त्यानंतर या नाटकाचे दोनशे-अडीचशेच्या वर प्रयोग झाले. आव्हान म्हणून मी ही भूमिका स्वीकारली होती. भूमिका नुसती वाचून करणं आणि भूमिकेचा अभ्यास करीत ती साकारणं यातला फरक या भूमिकेनं शिकविला. 
 
दुसरी आव्हानात्मक आणि आवडीची भूमिका ‘झुंज’ या नाटकातली. ‘चंद्रलेखा’चं हे नाटक मधुकर तोरडमल यांनी लिहिलेलं. ते स्वतःही यात काम करीत होते. त्यांची भूमिका प्राचार्याची होती. प्रमोद पवार माझ्या मानलेल्या मुलाची भूमिका करीत होता. दलित आणि दलितेतर असा संघर्ष या नाटकात होता. मागास समाजातल्या रखमा नावाच्या एका स्त्रीची ती भूमिका होती. तिची भाषा वेगळी होती. त्या वेळी नऊवारी साडी मला गुडघ्यापर्यंत नेसायला लागली. या भूमिकेकरिता माटुंगातल्या एका वस्तीत जाऊन तीन दिवस मी राहिले होते. या भूमिकेच्या अभ्यासाकरिता ते आवश्‍यक होते. कारण माझ्या इमेजच्या अगदी निराळी भूमिका होती ती. त्यातच उन्हात काम केल्यामुळं तिचा चेहरा काहीसा काळवंडलेला दाखविण्यासाठी मला मेकअपला फार वेळ लागत असे. तिची भाषा शिवराळ होती. पण ती स्वभावाने प्रेमळ होती. अगदी फणसासारखी वरून काटेरी आतून गोड अशी ती भूमिका होती. खरं तर तोरडमल तेव्हा म्हणाले होते की हिला ही भूमिका जमणार नाही. कारण वंदना खूपच सोफेस्टिकेटेड भूमिका करते. पण ‘चंद्रलेखा’च्या मोहन वाघांनी ही भूमिका वंदनाच करील आणि तिला ती जमेल, असे सांगून माझं नाव कायम ठेवलं. या नाटकातला न्यायालयातला प्रसंग फारच गाजला. वेगळ्या भाषेचा लहेजा असणारी ही भूमिकाही किती सुंदर केली अशी दाद देत अनेकांनी माझं कौतुक केलं. या नाटकानं मला आत्मविश्‍वास दिला की वेगळ्या बाजाची भूमिकाही मी पेलू शकते. त्यामुळं प्रेक्षकांच्या अपेक्षा वाढल्या. साहजिकच त्यानंतरची प्रत्येक भूमिका मी विचारपूर्वक निवडत गेले. 

‘चारचौघी’ या नाटकातील विद्याची भूमिकाही माझी आवडती भूमिका. खरं तर ही भूमिका दोन-तीन नायिकांनी नाकारली होती. कारण तिथं वीस मिनिटांचं एक मोठं स्वगत होतं. नायिकांच्या वाट्याला असं स्वगत फार कमी येतं. मला ते एक आव्हान वाटलं. ‘विद्या नवऱ्याला सोडून येते आणि फोनवर त्याच्याशी संवाद साधते असं ते वीस मिनिटांचं स्वगत होतं.’ कोणत्याही प्रसंगाला सामोरे जाताना पुरुषाच्या खांद्याला खांदा लावून काम करता आलं पाहिजे, हे मला या भूमिकेनं शिकवलं.  

दिग्दर्शक दिलीप कोल्हटकर यांचं ‘सोनचाफा’ हे नाटक माझ्या कारकिर्दीतीतलं टर्निंग पॉइंट ठरलं. वसंत कानेटकर यांनी लिहिलेल्या या नाटकात काम केल्यामुळे एका स्वाभिमानी स्त्रीचं जगणं कसं असतं, हे मला या भूमिकेनं शिकविलं. एका स्वाभिमानी स्त्रीची ही भूमिका होती. उमेश कामत तेव्हा सात की आठ वर्षांचा होता. त्यानं माझ्या मुलाची भूमिका साकारली होती. जयवंत दळवी, वसंत कानेटकर, प्रशात दळवी, अभिराम भडकमकर यांच्या नाटकात काम केल्यामुळं माझ्या व्यक्तिमत्त्वाला विविध पैलू पडत गेले. एखाद्या कळीचं फुलात रूपांतर फूल होणं हा प्रवास जितका मोहक असतो तसाच माझा काहीसा प्रवास झाला आहे. प्रत्येक नाटकानंतर माझा आत्मविश्‍वास वाढत गेला. माझ्या प्रत्येक नाटकातली भूमिका तितकीच ताकदीची आणि कसदार झाली. चित्रपटात काय होतं की एकदा शूटिंग केलं की संपले. नाटकात तसं होत नसतं. प्रत्येक प्रयोगाला तो प्रयोग पहिलाच असल्यासारखा करावा लागतो. 

‘मन उधाण वाऱ्याचे’ हे नुकतचं केलेलं नाटक. उमेश कामत त्यात माझ्याबरोबर काम करीत होता. या नाटकात तो शेजारी राहणाऱ्या म्हणजे मी करत असलेल्या प्रौढ बाईच्या प्रेमात पडतो. तिला त्रास द्यायला सुरुवात करतो. मग ती त्याला त्यातून कशी बाहेर काढते हे दाखविलं आहे. 

चित्रपटांच्या बाबतीत सांगायचं झालं तर महेश मांजरेकर यांच्या ‘मातीच्या चुली’ या चित्रपटाचं मी पहिल्यांदा नाव घेईन. खरं तर ‘पसंत आहे मुलगी’ हा माझा पहिला चित्रपट. पण त्या वेळी चित्रपटाचं तंत्र मला अवगत नव्हतं. पण हळूहळू काही चित्रपट करून मी ते तंत्र आता आत्मसात केलं आहे. जितकी रंगभूमीवर कम्फर्टेबल असते तितकीच चित्रपटातही काम करताना आता असते. ‘मातीच्या चुली’ या चित्रपटात अंकुशच्या आईची अर्थात मालतीची भूमिका केली. रंगमंचावर काम करताना आपल्याला शेवटच्या प्रेक्षकापर्यंत ते पोचावं यासाठी प्रयत्न करावा लागतो. पण चित्रपटात काम करताना कॅमेऱ्यासमोर फार तरलपणानं अभिनय कसा करायचा असतो ते मला ‘मातीच्या चुली’ चित्रपटातून शिकायला मिळालं. महेश कोठारे यांच्या ‘पछाडलेला’ या चित्रपटात दुर्गा मावशीची भूमिका केली. ही भूमिका गमतीशीर होती. पण ती तितकीच महत्त्वाची होती. दुर्गा मावशीची भूमिका ही एका भुताची होती. आता माझा ‘फॅमिली कट्टा’ हा चित्रपट येत आहे. मी आणि माझी बहीण राणी वर्मा आम्ही दोघींनी मिळून एक कंपनी स्थापन केली आहे. तीद्वारे आम्ही या चित्रपटाची निर्मिती केलीय. या चित्रपटाचं दिग्दर्शन चंद्रकांत कुलकर्णी यांनं केलंय. प्रशांत दळवी लेखक आहे. माझ्याबरोबरच दिलीप प्रभावळकर, सई ताम्हणकर, सुलेखा तळवलकर, प्रतीक्षा लोणकर आदी कलाकार काम करीत आहेत. यामध्येही माझी मुख्य भूमिका आहे. मालती असं या भूमिकेचं नाव आहे. तंत्रज्ञानाच्या युगात नातीदेखील व्हॉट्‌सअप, तसेच फेसबुकवर मर्यादित झाली आहेत असा विषय हा चित्रपट मांडतो. 

 चित्रपटाचं तंत्र मला अवगत नव्हतं. पण हळूहळू काही चित्रपट करून मी ते तंत्र आता आत्मसात केलं आहे. जितकी रंगभूमीवर कम्फर्टेबल असते तितकीच चित्रपटातही काम करताना आता असते.
