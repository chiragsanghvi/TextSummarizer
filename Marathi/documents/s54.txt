आमच्या खेळात धडाडी आहे : इऑन मॉर्गन

‘‘आमच्या खेळात सातत्य आहे तसेच धडाडी आहे म्हणूनच आम्ही अंतिम सामन्यात धडक मारली आहे. आता दडपण नाही. क्षमतेला न्याय देणारा खेळ करून दाखवायची आहे,’’ असे इंग्लंडचा कर्णधार इऑन मॉर्गन म्हणाला. मोठ्या संघांना तोडीस तोड उत्तर देत इंग्लंडने अंतिम सामन्याचे तिकीट बुक केले आहे. इडन गार्डनवर १९८७ मध्ये झालेल्या अंतिम सामन्यात इंग्लंडला पराभवाचा झटका बसला होता. त्या संघाच्या आणि रविवारी खेळणाऱ्या संघाच्या विचारात मोठा फरक जाणवतो आहे.

‘‘उपांत्य सामन्यात जॅसन रॉयने केलेली खेळी संस्मरणीय होती. काय ताकद होती त्याच्या फटक्‍यात! इडनची खेळपट्टी आणि मैदानातील वातावरण तसाच खेळ करायला पोषक वाटते मला. काही जाणकार इंग्लंड संघाच्या गोलंदाजीत दम नसल्याचे बोलतात जे मला पटत नाही. आमच्या संघात दर्जेदार अष्टपैलू खेळाडू आहेत. तसेच शेवटच्या हाणामारीच्या षटकांत आम्ही केलेली गोलंदाजी परिणामकारक होती,’’ असे मॉर्गन म्हणाला.

वेस्ट इंडीज संघ मोठे आव्हान निर्माण करणारा आहे हे मान्य करून मॉर्गन म्हणाला, ‘‘होय त्यांच्या संघाची ताकद अचाट आहे. विंडीजचे फलंदाज एकेरी धावा काढत नाहीत याचा विचार आम्ही करत नाही, तर त्यांना चौकार षटकार मारण्यापासून कसे रोखता येईल हे ठरवतो आहे. आम्हाला पूर्ण कल्पना आहे, की वेस्ट इंडीज संघाला टी-२० क्रिकेट प्रकारात हरवणे कठीण आहे; पण त्याच आव्हानाला सामोरे जायला आम्ही सज्ज आहोत,’’ असे त्याने सांगितले.