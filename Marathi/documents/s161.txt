नेदरलॅंड्‌सचे फुटबॉलपटू योहान क्रायफ यांचे निधन

बार्सिलोना - नेदरलॅंड्‌सचे महान फुटबॉलपटू योहान क्रायफ (वय ६८) यांचे गुरुवारी निधन झाले. गेल्या ऑक्‍टोबरमध्ये त्यांना कर्करोगाने ग्रासल्याचे निदान झाले होते. नेदरलॅंड्‌सला १९७४च्या विश्‍वकरंडक स्पर्धेची उपांत्य फेरी गाठून देण्यात त्यांचा मोलाचा वाटा होता. त्यांनी प्रशिक्षक म्हणून सुद्धा वैशिष्ट्यपूर्ण कामगिरी केली.

क्रायफ यांनी १९७१ पासून ॲजेक्‍स क्‍लबतर्फे सलग तीन वेळा युरोपीय करंडक जिंकला. १९९२ मध्ये बार्सिलोनाला त्यांच्या मार्गदर्शनाखाली १९९१ मध्ये प्रथमच युरोपीय करंडक जिंकता आला. क्रायफ यांची प्रशिक्षणाची कार्यपद्धती अनुकरणीय मानली जाते.

क्रायफ यांनी आंतरराष्ट्रीय पातळीवर ४८ सामन्यांत ३३ गोल, तर क्‍लब पातळीवर ५२१ सामन्यांत २९३ गोल अशी कामगिरी केली. ॲजेक्‍स क्‍लबसाठी २७६ सामन्यांत २०४ गोल आणि दोन टप्यांत १८ करंडक अशी कामगिरी त्यांनी केली.  क्रायफ यांच्यावर १९९१ मध्ये ‘बायपास’ शस्त्रक्रिया झाली. त्यानंतर त्यांनी धूम्रपान सोडून दिले. बार्सिलोनाच्या ‘डगआऊट’मध्ये ते लॉलीपॉप चोखताना दिसायचे. त्यांनी धूम्रपानविरोधी उपक्रमात सक्रिय सहभाग घेतला. ‘फुटबॉलने मला जीवनात सारे काही दिले, तंबाखूमुळे मी ते सारे जवळपास गमावले होते,’ असा संदेश ते जाहिरातीद्वारे देत. 

बार्सिलोनाचे प्रशिक्षक म्हणून त्यांना जगभर मान्यता मिळाली. १९९०-९१ ते ९३-९४ अशी सलग चार वर्षे त्यांनी ‘ला लीगा’ जेतेपद मिळविले.