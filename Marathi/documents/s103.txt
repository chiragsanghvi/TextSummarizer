...त्यामुळे विराटने मला पैसे द्यायला हवेत - धोनी

ऑस्ट्रेलियाविरुद्धच्या विजयानंतर भारतीय कर्णधार खुश हुआ]
मोहाली - वेगाचा बादशहा उसेन बोल्टनेही महेंद्रसिंह धोनीच्या स्प्रिंटचे (जलद धावणे) कौतुक केलेले आहे. ऑस्ट्रेलियाविरुद्धच्या विजयात अभूतपूर्व फलंदाजी करणाऱ्या विराट कोहलीने धावा काढताना पळण्यात धोनीलाही मागे टाकले होते. त्याच्या या कौशल्याचे कौतुक करताना धोनी हसत हसत म्हणाला, ‘‘विराटच्या धावा पूर्ण करण्यासाठी मी दुसऱ्या बाजूने प्रयत्न केल्यामुळे विराटने मला पैसे द्यायला हवेत.’’

भारताच्या विजयात कोहली आणि धोनी यांची नाबाद ६७ धावांची भागीदारीदेखील निर्णायक होती. त्यांचे धावा चोरण्याचे तंत्र अफलातून होते. धाव नसताना एकेरी आणि एकेरी धाव असताना दुहेरी असा सपाटा या जोडीने लावला होता. त्यामुळेच धोनीने गमतीने मी धावत होतो, म्हणून विराटच्या धावा पूर्ण झाल्या, त्याने मला याचे पैसे द्यायला हवेत, असे सांगितले. धोनी गंमत करत असला, तरी त्यांची भागीदारी अवाक्‌ करणारी होती. तंदुरुस्तीच्या आघाडीवर कोहली कर्णधाराच्या एक पाऊल पुढेच होता. 

त्यांच्या भागीदारीत धोनीचा वाटा फक्त १८ धावांचा होता. धोनी म्हणाला, ‘‘वास्तविक पाहाता खेळपट्टी फलंदाजीसाठी अनुकूल नव्हती. काहीसे आखूड टप्प्याचे चेंडू टोलाविणे कठीण होते. खास करून फिरकी गोलंदाजांविरुद्ध हल्ला चढविणे सोपे नव्हते. विराट आणि माझी जोडी जमल्यानंतर आम्ही धावा अक्षरशः चोरून काढत होतो. युवराजच्या पायाला दुखापत झाल्यामुळे विराट अशा धावा काढताना हतबल झाला होता. त्यामुळे पुढच्या षटकांत धावांचे आव्हान वाढले. कोहलीने धाव काढताना दाखविलेली जिद्द आणि त्याला असणारी विजयाची आस थक्क करणारी होती. मला ती त्याच्या डोळ्यांत दिसत होती.’’

‘तो’ निर्णय त्यांनी घ्यायचा होता
गुडघ्याच्या दुखापतीमुळे लंगडत खेळणाऱ्या युवराजला धावा फटकावणेही कठीण जात होते, त्यामुळे युवराजने जखमी निवृत्त व्हायला हवे होते, असा सूर उमटत होता. यासंदर्भात विचारले असता, धोनीने थेट उत्तर देणे टाळताना सांगितले, युवराज अडीचशेपेक्षा जास्त एकदिवसीय सामने खेळलेला आहे. तसेच दुसऱ्या बाजूला फलंदाजी करत असलेला विराट कोहली उपकर्णधार आहे. तसेच लेगस्पिनर गोलंदाजी करत असल्यामुळे षटकार मारण्याची संधी युवराजला होती, शेवटी खेळपट्टीच्या मध्यावरची परिस्थिती तेथे असलेल्या फलंदाजांना अधिक चांगली माहीत असते, त्यामुळे तो निर्णय त्यांनी घायचा होता. त्याच्या दुखापतीचा अंदाज घेऊनच अंतिम निर्णय घेतला जाईल. पण, भारताला पर्यायी खेळाडू तयार ठेवावा लागणार, हे निश्‍चित.