बाबांमुळेच अभिनयात 'तेजस्विनी'

शिक्षण आणि अभ्यासात मला फारसा रस नव्हता. मात्र, अभिनयाची गोडी होती. त्यासाठी बाबांनी पाठिंबा दिला. नाटकांच्या प्रयोगांमुळं आई माझ्याबरोबर फारशी नसे. बाबांनी आमच्यासाठी आईचीही "भूमिका‘ यशस्वीरित्या पेलली. त्यांच्यामुळंच मी अभिनय क्षेत्रात उंच पल्ला गाठू शकले. 
- तेजस्विनी पंडित, अभिनेत्री 

‘माझं घर‘ या नाटकातील माझ्या आईचा अर्थात अभिनेत्री ज्योती चांदेकर हिचा अभिनय मी लहानपणी पाहिला, तिची भूमिका मला खूपच भावली. त्या वेळी मी तिचा ऑटोग्राफही घेतला होता. तो घेताना म्हणाले होते, "एक दिवस असा येईल, की तू माझा ऑटोग्राफ घेशील!‘ तिचा अभिनय पाहूनच मला अभिनेत्री होण्याची इच्छा झाली होती. माझं शालेय शिक्षण मुक्तांगण शाळेत, तर पुढील शिक्षण दिल्ली बोर्डातून बहिःस्थ पद्धतीनं घेतलं. मला ब्यूटिक्वीन, शिक्षिका होण्याची किंवा पोलिस, लष्करात जाण्याची इच्छा होती. मोठ्या बहिणीनं अभिनय क्षेत्रात यावं, असं कुटुंबीयांना वाटत होतं. कारण ती उत्कृष्ट मिमिक्री करायची. पण, तिच्याऐवजी मीच या क्षेत्रात आले. 

मी अभिनय क्षेत्रात येण्याचा किस्सा रंगतदार आहे. माझं शिक्षण सुरू असताना एका महाविद्यालयात ऑडिशन सुरू होती. मी सहज म्हणून ऑडिशन द्यायला गेले. त्यात माझी निवड झाली आणि अंकुश चौधरीबरोबर काम करण्याची संधी मिळाली. दरम्यान, "भूमिपुत्र‘ नाटक सुरू असताना आई माझा फोटो घेऊन शुभांगी गोखले यांच्याकडे गेली. त्यांनी तो फोटो केदार शिंदे यांना दाखविला. ते जेव्हा पुण्यात आले, तेव्हा त्यांची भेट झाली आणि त्यांच्यामुळंच मला मोठ्या पडद्यावर अभिनयाची संधी मिळाली. त्या चित्रपटाचं नाव होतं "अगं बाई अरेच्चा‘. या चित्रपटातील अभिनय पाहून मला अनेक संधी मिळत गेल्या. 

आई आणि बाबांना मी सांगितलं होतं, की कुठेही माझं नाव सांगू नका. मला माझ्या कर्तृत्वावर मोठं होऊ द्या. मला कामं मिळत गेली, तोपर्यंत मी एका अभिनेत्रीची मुलगी आहे, अशी ओळख कधीच सांगितली नाही. फक्त अभिनयावर लक्ष केंद्रित केलं आणि त्यात यश मिळत गेलं. तरीही अनेकांना वाटायचं की आईमुळंच मला कामं मिळत होती. ते आमच्या दोघींमध्ये तुलना करू लागले. मात्र, त्याचा काहीही संबंध नव्हता. कारण आईची प्रगल्भता, अभिनय क्षेत्रातील काम खूपच मोठं आहे, त्या तुलनेत मी नवखी होते. रंगभूमीच्या बाबतीत मी आईचा हात कधीच धरू शकत नाही. मात्र, स्क्रीनवर मी तिच्यापेक्षा चांगला अभिनय करू शकते, याचा विश्‍वास आहे. त्याला कारणही तसंच आहे. ज्या वेळी आई रंगभूमीवर काम करत होती. त्या वेळी स्क्रीन फारसा प्रचलित नव्हता. त्या वेळी छोट्या पडद्यापेक्षा रंगभूमीवरच जास्त प्रेम केलं जातं होतं. 

अकरावी- बारावीत असताना मी मुंबईत गेले. शिक्षण आणि अभ्यासात मला फारसा रस नव्हता. अभिनय क्षेत्रात येण्यासाठी बाबांनी मला पाठिंबा दिला. मला जे आवडतं, त्यातच करिअर कर, असा सल्ला दिला. नाटकांच्या प्रयोगांमुळं आई माझ्याबरोबर फारशी नसे. पण, बाबांचं मार्गदर्शन नेहमीच असे. ते माझ्या पाठीशी खंबीरपणे उभे राहिले. त्यांनी बाबांसह आईचीही भूमिका यशस्वीरीत्या पेलली. त्यांच्यामुळंच मी अभिनय क्षेत्रात उंच पल्ला गाठू शकले. 

मी केलेल्या अभिनयात एक भूमिका मला खूपच आवडली. "मी सिंधूताई सपकाळ‘ असं त्या चित्रपटाचं नाव. यात मला जिवंत व्यक्तिमत्त्वाला मोठं करायचं होतं. विशेष म्हणजे ती व्यक्ती तिचीच भूमिका पाहणार होती. या चित्रपटात सिंधूताईंची भूमिका साकारण्याचं भाग्य आम्हा मायलेकींच्या वाट्याला आलं. कारण, यापूर्वी मायलेकींनी एकत्र अनेक चित्रपटांमध्ये काम केलं असलं तरी एकाच व्यक्तीची भूमिका एकाच चित्रपटात साकारणारं उदाहरण बॉलिवूड, हॉलिवूड व टॉलिवूडमध्येही नाही. त्या वेळी मी सिंधूताईंबद्दलची माहिती घेतली. पुस्तक वाचन केलं. त्यांना प्रत्यक्ष भेटून त्यांच्या व्यक्तिमत्त्वाचे विविध पैलू पाहिले. या चित्रपटामुळं सिंधूताईंचं कार्य समाजापुढे आलं. त्यांच्या कार्याला भरीव मदत मिळाली. त्यातील खारीचा वाटा आम्ही मायलेकींनी उचलल्याचं समाधान आहे. 

नुकत्याच प्रदर्शित झालेल्या "तू ही रे‘मध्ये मी ग्लॅमरस भूमिका साकारली आहे. यात माझं काम चित्रपटाच्या मध्यंतरानंतर आहे. पण, ते अतिशय दमदाररित्या साकारलं. या चित्रपटाप्रमाणेच "गैर‘ व "रानभूल‘ या चित्रपटांतही मी ग्लॅमरस भूमिका साकारली. ज्या कलाकारांना दिग्दर्शक संजय जाधव यांचं मार्गदर्शन मिळतं, त्या भूमिकांचं सोनं होतं. याचाच अनुभव मला "तू ही रे‘मध्ये आला. या चित्रपटामधील "गुलाबाची कळी‘ या गाण्याला तब्बल पाच लाख हिट्‌स मिळाल्या. 

‘कॅंडलमार्च‘, "सेव्हन रोशन व्हिला‘ यासह विविध चित्रपटांमध्ये मी विविधांगी भूमिका साकारल्या. सध्या "कॉमेडीची बुलेट ट्रेन‘साठी निवेदकाची भूमिका साकारताना मजा येतेय. मी साकारलेल्या भूमिकांसह काही चित्रपटांना अनेक पारितोषिके मिळाल्याचा आनंद आहे. मला व आईला झी चित्रगौरव पुरस्कार मिळाला, हा क्षण माझ्यासाठी खूपच आनंदाचा होता. बाबा असते तर तो द्विगुणित झाला असता. कारण, मला घडविण्यात त्यांचा मोलाचा वाटा आहे. 
शब्दांकन - अरुण सुर्वे 
