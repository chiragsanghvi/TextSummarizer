अर्थसंकल्पाविषयक शंकांचे झाले निरसन
केंद्रीय अर्थमंत्री अरुण जेटली यांनी आज (सोमवार) देशाचा अर्थसंकल्प सादर केला. अनेकांनी त्यांची वाहवा केली, तर इतरांनी तेवढीच निराशाही व्यक्त केली. अर्थसंकल्पावरून काही दिवस राजकीय टोलेबाजी सुरू राहील. परंतु, सर्वसामान्य जनतेच्या दृष्टिकोनातून हा अर्थसंकल्प नेमका कसा आहे यावर प्रकाश टाकण्याचा प्रयत्न ईसकाळच्या माध्यमातून येथे करण्यात येणार आहे.
केंद्रीय अर्थसंकल्पातील तरतुदींबाबत विशेषतः करांबाबत काही शंका आहेत? थेट तज्ज्ञांकडूनच त्याची उत्तरे मिळवा. करसल्लागार ऋषभ पारख सोमवारी (ता. २९) सायंकाळी ५.३० ते ६ या वेळेत ई-सकाळवर ‘लाइव्ह चॅट’द्वारे तुमच्या प्रश्‍नांची उत्तरे देतील.

प्रश्न : माझे वार्षिक उत्त्पन्न ६००,००० रुपये आहे, तर मला बजेट २०१६ प्रमाणे कपात u/s.87A सवलत रु ५००० चा कर लाभ भेटेल का ?
उत्तर : आपल्याला हा फायदा मिळू शकणार नाही. ही सवलत पाच लाखांपेक्षा कमी वार्षिक उत्पन्न असणाऱ्यांसाठी आहे

प्रश्न : अर्थ संकल्पाचा सर्व सामन्यांसाठी काय फायदे आहेत? तुम्ही शेअर मार्केट कसे काय बघता?
उत्तर : सर्वसामान्य करदात्यांसाठी या अर्थसंकल्पामध्ये काही विशेष तरतुदी करण्यात आलेल्या नाहीत. अपवाद म्हणजे प्राप्तीकर विभागाच्या चौकशी प्रक्रिया (लिटिगेशन) सोप्या करण्याचा प्रयत्न करण्यात आला आहे. 
शेअर मार्केटसंबंधी सिक्युरिटी ट्रांझॅक्शन टॅक्स (एसटीटी) कमी करणे अपेक्षित होते, परंतु त्यामध्ये काहीही बदल करण्यात आल्याचे दिसत नाही. ऑटोमोबाईल उद्योगांप्रमाणे काही क्षेत्रांतील किमती वाढविण्यात आल्या आहेत. त्याचा नकारात्मक परिणाम शेअर्समध्ये होताना दिसेल. 

प्रश्न : नवीन अर्थसंकल्पात विद्यार्थ्यांच्या उच्च शिक्षण कर्जासाठी काही तरतुदी आहेत का?
उत्तर : उच्च शिक्षणासाठी एक हजार कोटी रुपयांची तरतूद करण्यात आली आहे, मात्र या तरतुदी कशा प्रकारे लागू करतात हे पाहावे लागेल. 

प्रश्न : बजेट २०१६ मध्ये गृहकर्जाबद्दल एक नवीन तरतूद आलेली आहे ५०,००० रुपयांच्या सवलतीची. माझे अगोदर एक घर आहे, मी आणखी एक घर खरेदी करू इच्छितो, तर मला या नवीन प्रोविजन चा लाभ भेटेल का ?
उत्तर : जे लोक 1 एप्रिल 2016 पासून पुढे पहिले घर खरेदी करणार आहेत त्यांना 35 लाखांपर्यंतचे कर्ज गृहकर्ज घेतलेल्या करदात्यांना उत्पन्न करामध्ये 50 हजार रुपयांची अतिरिक्त सूट देण्यात येणार आहे. त्या घराची किंमत 50 लाखांहून अधिक नसावी. दुसरे घर खरेदी करणाऱ्यांना ही सवलत मिळणार नाही. 