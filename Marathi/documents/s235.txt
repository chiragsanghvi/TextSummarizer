चिवट अफगाणिस्तानवर श्रीलंकेची मात

सलामीवीर दिल्शान नाबाद 83 धावांसह सामनावीर 
कोलकता - गतविजेत्या श्रीलंकेने विश्‍वकरंडक टी-20 क्रिकेट स्पर्धेत अफगाणिस्तानच्या चिवट संघाचे आव्हान सहा विकेट राखून पार केले. 154 धावांचे आव्हान लंकेने सात चेंडू राखून गाठले. सलामीवीर तिलकरत्ने दिल्शान याने 83 धावांची नाबाद खेळी केली. मोक्‍याच्या क्षणी सीमारेषेवर काही वेळा क्षेत्ररक्षकांची ढिलाई, तर काही वेळा अचानक चेंडू उसळल्याने सीमापार झाले. हे चौकार अफगाण संघाला भोवले. 

दिल्शानने चंडीमलसह 5.2 षटकांत 41 धावांची सलामी दिली. महंमद नबीने चंडीमलला बाद केले. त्यानंतर थिरीमन्ने (6), परेरा (12) आणि कपुगेदारा (10) यांना फारशी तग धरता आली नाही. दिल्शानचा धडाका मात्र कायम होता. 

लंकेला एकवेळ 42 चेंडूंत 62 आणि 36 चेंडूंत 55 असे समीकरण होते. कपुगेदारा बाद झाल्यानंतर कर्णधार मॅथ्यूजने धैर्याने खेळ केला. रशीद खानला त्याने षटकार-चौकार, तर दावलत झाद्रानला दोन चौकार मारले. त्यामुळे विजय आवाक्‍यात आला. 19व्या षटकात हमीद हसनला पहिल्याच चेंडूवर चौकार मारल्यानंतर दिल्शानने पाचव्या चेंडूवर चौकारानेच विजय साकार केला. 

श्रीलंका - 18.5 षटकांत 4 बाद 155 (दिनेश चंडीमल 18-17 चेंडू, 2 चौकार, 1 षटकार, तिलकरत्ने दिल्शान नाबाद 83-56 चेंडू, 8 चौकार, 3 षटकार, अँजेलो मॅथ्यूज नाबाद 21-10 चेंडू, 3 चौकार, 1 षटकार, हमीद हसन 0-38, महंमद नबी 1-25, रशीद खान 1-27)  