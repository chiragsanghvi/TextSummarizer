सर्वोत्तम खेळ करण्याचीच इच्छा कायम होती - मॉर्गन

नवी दिल्ली - विश्‍वकरंडक ट्‌वेंटी-२० स्पर्धेत आम्ही कोणतेही निश्‍चित लक्ष्य बाळगले नव्हते; मात्र त्याच वेळी उपलब्ध गोष्टीतून सर्वोत्तम कामगिरी करण्याची मनीषा नक्कीच बाळगली होती, असे इंग्लंडचा कर्णधार इऑन मॉर्गन याने सांगितले. 

क्रिकेटतज्ज्ञांना फारशी अपेक्षा नसतानाही इंग्लंडने उपांत्य फेरी गाठली आहे. खरे सांगायचे झाले तर मी मोठ्या अपेक्षा कधीही बाळगत नाही. संघाकडून असलेल्या अपेक्षा, त्याच्या मर्यादा, मार्गातील अडथळे याचा मी फारसा विचार करीत नाही. आपल्याकडे जे काही आहे, त्यातून सर्वोत्तम कसे साधता येईल, याकडेच माझे लक्ष असते. सध्या तरी आम्ही नक्कीच हे साध्य करीत आहोत. आगामी लढतीत हे घडत राहिले, तर नक्कीच आमची प्रगती होत राहील, असे मॉर्गनने सांगितले. 

या स्पर्धेत प्रतिकूल परिस्थितीत मिळवलेले विजय सुखावत आहेत. तीनही विजयात आम्ही जिगर दाखवली. दक्षिण आफ्रिकेविरुद्ध २३० धावांचे लक्ष्य गाठले. अफगाणिस्तानविरुद्ध सुरवातीस मागे पडल्यावर जोरदार प्रतिकार केला; तर श्रीलंकेविरुद्ध सुरवातीचे वर्चस्व गमावणार असेच दिसत होते. अँजेलो मॅथ्यूजने आमच्यावरील दडपण वाढवले, तरीही आम्हीच अखेर जिंकलो. आम्ही आता केवळ आक्रमकच नव्हे; तर स्मार्ट क्रिकेटही खेळत आहोत, असे इंग्लंड कर्णधाराने सांगितले. 

गेल्या सात-आठ महिन्यांत आम्ही यशासाठी झगडत आहोत. स्मार्ट खेळ करण्यात अपयश येत होते. श्रीलंकेविरुद्ध नेमके हेच साधले. पहिल्या पंधरा षटकांत आमचा खेळ सावध होता; पण त्याच वेळी स्मार्ट होता. जोस बटलरसारखा आक्रमक फलंदाज अखेरच्या षटकात काय करू शकतो, याची जाणीव होती. त्याचा सामन्यावर दूरगामी परिणाम होणार याचीही खात्री होती, असेही त्याने सांगितले.