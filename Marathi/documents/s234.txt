व्हेंटो रेसिंग मालिकेसाठी बारा ड्रायव्हरची निवड

पुणे - व्हेंटो करंडक राष्ट्रीय रेसिंग मालिकेसाठी १२ नव्या ड्रायव्हरची निवड झाली आहे. आगामी मालिकेत ११ शहरांमधील २० ड्रायव्हर भाग घेतील. यात पुणे आणि मुंबईच्या प्रत्येकी दोघांचा समावेश आहे.

मागील मोसमात प्रथमच व्हेंटो करंडक सुरू झाला. त्यात भाग घेतलेले आठ ड्रायव्हर यंदाही सहभागी होतील. इंडी कार्टिंग ट्रॅकवर ६२ स्पर्धकांची अंतिम निवड चाचणीसाठी निवड झाली होती. त्याआधी देशभरातून ५६० ड्रायव्हरनी प्राथमिक फेरीत भाग घेतला होता. ४५ दिवस चाललेल्या चाचणीतून ६२ जणांची निवड झाली. दोन दिवस अंतिम चाचणी झाली. त्यात तंदुरुस्ती, ड्रायव्हिंग कौशल्य, आकलन क्षमता आणि शिस्त अशा निकषांचा विचार झाला.

फोक्‍सवॅगन इंडियाचे रेसिंगप्रमुख शिरीष विस्सा यांनी सांगितले, ‘दरवर्षी चाचणीला उत्तम प्रतिसाद मिळतो. २००९ मध्ये पोलो करंडक सुरू झाल्यापासून देशातील गुणी ड्रायव्हरना विकसित करण्याचे ध्येय आम्ही ठेवले आहे. दरवर्षी चाचणीला मिळणारा वाढता प्रतिसाद पाहता हे ध्येय साध्य होण्याच्या दिशेने वाटचाल सुरू असल्याचे वाचते. व्हेंटो करंडकामुळे ड्रायव्हरना भक्कम व्यासपीठावर संधी मिळेल. आता गुणवान ड्रायव्हरना रेसिंगमध्ये ठसा उमटविण्यासाठी प्रयत्नशील राहावे लागेल. २० पैकी १७ ड्रायव्हर २६ वर्षांचे आहेत. तरुण असल्यामुळे त्यांना घडविण्यास मोठा वाव आहे.’

सहभागी ड्रायव्हर ः आदित्य म्हात्रे, प्रदीप राव (मुंबई), अमित मेटे (औरंगाबाद), अर्फात महंमद, हर्षवर्धन सर्वानन, नाचप्पा शिवनेशन, हातीम शब्बीर (चेन्नई), अरुणशौरी वल्लभनेनी, हरजी वाडीया, इशान भारद्वाज, नेहा डबास (दिल्ली), ईश्‍वर बोलीसेट्टी, शैलेश बोलीसेट्टी (विशाखापट्टण), गौधम मुरुगन (कोइमतूर), इशान दोधीवाला (हैदराबाद), किथ डिसूझा (गोवा), महंमद जमील (पुदुकोट्टाई), निरंजन तोडकरी, रशाद खान (पुणे), व्यंकटराज एल्लेन्डुला (सिकंदराबाद)
