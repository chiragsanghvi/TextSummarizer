दबावात कसे खेळावे हे भारताकडून शिकावे-आफ्रिदी

कोलकता - महत्त्वाच्या आंतरराष्ट्रीय सामन्यांमध्ये दबाव कसा हाताळावा, याबाबत भारतीय क्रिकेट संघाकडून शिकण्याची गरज असल्याचे पाकिस्तानचा कर्णधार शाहिद आफ्रिदीने म्हटले आहे.

ट्वेंटी-20 विश्वकरंडक क्रिकेट स्पर्धेत शनिवारी भारत आणि पाकिस्तान यांच्यात झालेल्या सामन्यात भारताने पाकिस्तानला सहा गडी राखून पराभूत केले. या सामन्यात विराट कोहलीने नाबाद 55 धावांची खेळी करत भारताच्या विजयात मोलाचा वाटा उचलला. पाकिस्तानने दिलेल्या 119 धावांच्या आव्हानासमोर भारताची 3 बाद 23 अवस्था होऊनही भारताने सहज विजय मिळविला.

आफ्रिदी म्हणाला की, भारतीय खेळाडूंनी सरस कामगिरी केली. दबाव असूनही भारतीय संघाने चांगला खेळ केला आणि भारतीय फलंदाज परिपक्व झाले आहेत. दबावात कसे खेळायचे हे भारताकडून शिकले पाहिजे. कोहलीने अप्रतिम खेळी केली. आम्ही आणखी 30-25 धावा अधिक धावा करणे आवश्यक होते. खेळपट्टीवर चेंडू एवढा फिरेल असे वाटले नव्हते. फिरकी गोलंदाजांनी उत्तम गोलंदाजी केली. आम्ही आता साखळीतील ऑस्ट्रेलिया आणि न्यूझीलंड यांच्याविरुद्ध होणाऱ्या सामन्यांवर लक्ष केंद्रीत केले आहे.