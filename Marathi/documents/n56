'साधेपणाच्या बाबतीत नूतनजी माझ्या आदर्श'

मुंबई - "नूतनजींबद्दल कायम मनात राहणारी भावना म्हणजे त्या खूप प्रेमळ होत्या. मी त्यांच्यासोबत "मुजरिम‘ चित्रपटात काम केले आहे. त्यांनी माझ्या आईची भूमिका केली होती. सेटवर जेव्हा पहिल्यांदा त्या आल्या, तेव्हा मला त्यांच्याबद्दल प्रचंड कुतूहल होते. त्या अगदी साध्या होत्या. स्वतःची छत्रीही त्यांनी स्वतःच धरली होती. आपणही त्यांच्यासारखे साधे राहणीमान आचरणात आणायचे, असे मी तेव्हाच ठरवून टाकले... अशा शब्दांत अभिनेत्री माधुरी दीक्षितने नूतन यांच्याबद्दलच्या भावना व्यक्त केल्या. ललिता ताम्हाणे लिखित "नूतन असेन मी... नसेन मी‘ पुस्तकाच्या चौथ्या आवृत्तीच्या प्रकाशन सोहळ्यात माधुरी बोलत होती. 

माधुरी म्हणाली, ""नूतनजी एवढ्या प्रेमळ होत्या की त्यांनी माझ्या आई-वडिलांचीही विचारपूस केली. आई शास्त्रीय संगीत शिकली आहे आणि ती गाते, असे सांगितल्यावर त्यांना माझ्याबद्दल फारच आपुलकी वाटली. काही रचना आणि राग यांच्याबद्दल त्यांनी माझ्याशी तब्बल एक तास गप्पा मारल्या. काही रचना ऐकूनही दाखविल्या. ललिता ताम्हाणे यांनी पुस्तकात कोणताही मसाला न वापरता नूतनजी जशा आहेत, तशाच सुरेखपणे साकारल्या आहेत.‘‘ 
सोहळ्याच्या निमित्ताने "जीवनगाणी‘निर्मित नूतन यांच्यावर चित्रित झालेल्या गाण्यांचा "चॉंद फिर निकला‘ हा संगीतमय कार्यक्रमही सादर करण्यात आला.