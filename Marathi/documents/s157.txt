पंड्याची अचूकता आणि धोनीची कल्पकता

बांगलादेशविरुद्ध असे घडले अखेरच्या षटकातले नाट्य
बंगळूर - श्‍वास रोखून धरायला लावणाऱ्या आणि अखेरच्या षटकापर्यंत रंगलेल्या भारत-बांगलादेश सामन्यात अनेक नाट्यमय घडामोडी रंगल्या; परंतु अखेरच्या षटकातील नाट्यच चर्चेचे ठरले. यंदाच्या या टी -२० विश्‍वकरंडक स्पर्धेत आत्तापर्यंत झालेला हा सर्वात रंगतदार सामना ठरला. 

चर्चा... चर्चा, दडपणाखाली पंड्याची हुशारी... धोनीची अखेरच्या चेंडूच्या वेळी एकाच ग्लोजने यष्टिरक्षण करण्याची कल्पकता सर्व काही थरारक होते.
बांगलादेशला विजयासाठी अखेरच्या षटकात ११ धावांची गरज होती. ज्याने अगोदरच्या दोन षटकांत १० धावांच्या सरासरीने २० धावा दिल्या होत्या तो हार्दिक पंड्या हे अखेरचे षटक टाकणार होता; तर बांगलादेशकडून खेळपट्टीवर मोहमदुल्ला आणि मुशफिकूर रहिम असे नावाजलेले फलंदाज होते. एकूणच बांगलादेशला विजयाची अधिक संधी होती.

६ चेंडूंमधील नाट्यमयता
पहिला चेंडू - नेहरा, रोहित शर्मा, पंड्या आणि धोनीमध्ये चर्चा. कोणी कोठे क्षेत्ररक्षण करायचे यावर चर्चा. मोदमुदुल्ला स्ट्राईकवर. खोलवर टप्प्याचा आणि यष्टींच्या बाहेरचा चेंडू मोहमुदुल्लाने डीप कव्हरच्या दिशेने मारला आणि एक धाव घेतली.

दुसरा चेंडू - रहिम स्ट्राईकवर. पंड्याकडून कमी वेगाचा चेंडू; पण दिशा चुकली. रहिमने एक्‍स्ट्रॉ कव्हरमधून चौकार मारला. 

तिसरा चेंडू - नेहरा पुन्हा पंड्याच्या जवळ आला. पुन्हा नेहरा, धोनी, पंड्यामध्ये चर्चा. काहीसा आखूड टप्प्याचा चेंडू, रहिमने स्कूप केला. धोनीला चकवून चेंडू फाईन लेगच्या दिशेने सीमापार. (बांगलादेशला ३ चेंडूत २ धावांची गरज)

चौथा चेंडू - सलग दोन चौकार मारल्यामुळे जोशात आलेला रहिम बॅट सरसावून तयार. पंड्याने काहीसा वेग कमी असलेला चेंडू टाकला. रहिमने डीप मिडविकेटला मारला खरा; पण टायमिंग न जमल्यामुळे चेंडू हवेत उंच उडाला. शिखर धवनने झेल टिपला; पण स्ट्राईक बदलला आणि मोहमुदुल्ला स्ट्राईकवर.

पाचवा चेंडू - धवनने झेल पकडला असला, तरी या वेळी डीप मिडविकेटला धोनीने जडेजाला क्षेत्ररक्षणास पाठवले. पंड्याने जाणीवपूर्वक चेंडू पायाच्या दिशेने फुलटॉस (क्रिकेटमध्ये याला लो फुलटॉस असे म्हणतात) त्यामुळे मोहमुदुल्लाला टायमिंग साधता आले नाही आणि चेंडू डीप मिडविकेटच्या दिशेने उंच उडाला. जडेजाने धावत जाऊन झेल पकडला. भारतीय पाठीराख्यांचा जल्लोष...

सहावा चेंडू - अखेरचा चेंडू. बांगलादेशला विजयासाठी दोन धावांची गरज. वातावरणात प्रचंड तणाव. पुन्हा नेहरा, धोनी, कोहली, युवराज, पंड्यामध्ये चर्चा. गेम प्लान ठरला. या वेळी यॉर्कर किंवा लो फुलटॉस टाकायचा नाही. काहीसा आखूड टप्प्याचा; पण उजव्या यष्टिबाहेर चेंडू टाकायचा... कोणत्याही परिस्थितीत बांगलादेशचे फलंदाज धाव घेणार यासाठी धावचीत करण्यास सुलभ व्हावे म्हणून धोनीने उजव्या हातातला ग्लोज काढला. गेम प्लानची पंड्याकडून अचूक अंमलबजावणी. चेंडू धोनीच्या हातात आणि त्याने सुसाट वेगाने यष्टींकडे धाव घेत शुवांगाताला धावचीत केले आणि सुरू झाला जल्लोष आणि जल्लोष...