'बाहुबली'चा तिसरा भागही येणार?

मुंबई : ‘कटाप्पाने बाहुबलीला का मारले‘ हा प्रश्‍न देशभरातील चित्रपटरसिकांना पाडणाऱ्या ‘बाहुबली‘ या चित्रपटाचा आता तिसरा भागही येण्याची शक्‍यता आहे. ‘बाहुबली‘चे दिग्दर्शक एस. एस. राजामौली यांनीच यासंदर्भात ‘ट्विटर‘वर संकेत दिले आहेत. अर्थात, ‘बाहुबली‘च्या पहिल्या भागातील कथा पूर्वी ठरविल्याप्रमाणे दुसऱ्या भागामध्येच संपणार आहे, असेही राजामौली यांनी स्पष्ट केले आहे. 

राजामौली यांच्या ‘बाहुबली‘ या चित्रपटाने संपूर्ण देशभरात दणदणीत यश मिळविले. या चित्रपटातील ‘स्पेशल इफेक्‍ट्‌स‘ची चर्चाही देशभरात झाली. उत्सुकता ताणत नेलेल्या ‘बाहुबली‘च्या दुसऱ्या भागामध्ये ‘कटाप्पाने बाहुबलीला का मारले?‘ या बहुचर्चित प्रश्‍नाचे उत्तर मिळणार आहे. ‘बाहुबली‘चा दुसरा भाग 2016 मध्ये प्रदर्शित होणार आहे. त्याच्या उर्वरित भागाचे चित्रिकरण नोव्हेंबरमध्ये सुरू होईल. आतापर्यंत ‘बाहुबली‘च्या दुसऱ्या भागाचे 40 टक्के चित्रिकरण पूर्ण झाले आहे. 

याच दरम्यान ‘बाहुबली‘चा तिसरा भागही प्रदर्शित होणार असल्याची चर्चा सुरू होती. त्यासंदर्भात स्पष्टीकरण देताना राजामौली यांनी ‘ट्विटर‘चा आधार घेतला. ‘‘बाहुबली‘चा तिसरा भाग विचाराधीन आहे; पण पहिल्या भागाची कथा दुसऱ्या भागामध्येच संपणार आहे. पण ‘बाहुबली‘चे जग संपणार नाही. चित्रपट रसिकांनी यापूर्वी कधीही पाहिला नसेल, अशा पद्धतीने ‘बाहुबली 3‘ सादर केला जाईल. केवळ तिसरा भाग करायचा म्हणून कथा फिरवली जाणार नाही,‘ असे राजामौली यांनी सांगितले. राजामौली यांच्या जवळील सूत्राने दिलेल्या माहितीनुसार, ‘बाहुबली‘च्या प्रीक्वेलवर काम करण्याची तयारी सध्या सुरू आहे.