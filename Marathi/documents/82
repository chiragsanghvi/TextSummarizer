
भारत-पाकिस्तान यांच्यात मध्यस्थीची मून यांची सशर्त तयारी
वादानंतर पाकिस्तानने भारताशी शांतता चर्चा थांबवण्याचा निर्णय जाहीर केला आहे. 
भारत व पाकिस्तान यांच्यात अलीकडे झालेल्या वादानंतर पाकिस्तानने भारताशी शांतता चर्चा थांबवण्याचा निर्णय जाहीर केला आहे. या पाश्र्वभूमीवर संयुक्त राष्ट्रांचे सरचिटणीस बान की मून यांनी दोन्ही देशांनी संमती दिली तर मध्यस्थी करण्याची तयारी दर्शवली आहे.
बान की मून यांचे प्रवक्ते स्टीफनी द्युजारिक यांनी सांगितले की, जर दोन सदस्य देशांमध्ये वाद असतील व कुणीच तोडगा काढण्यास राजी नसेल तर संयुक्त राष्ट्र संघाचे सरचिटणीस त्यांच्या पदाचा वापर करून मध्यस्थी करू शकतात त्यामुळे या दोन देशांनी तशी इच्छा प्रकट केली तर मून हे मध्यस्थी करण्यास तयार आहे.
भारत-पाकिस्तान यांच्यातील चर्चेची प्रक्रिया थांबली आहे त्याबाबत रोजच्या वार्तालापात द्युजारिक यांनी सांगितले की, अशी मध्यस्थी करण्यास बान की मून यांची तयारी आहे. सध्या भारत व पाकिस्तान यांच्यातील संबंध तणावपूर्ण आहेत. पाकिस्तानचे उच्चायुक्त अब्दुल बसित यांनी ७ एप्रिलला द्विपक्षीय चर्चा स्थगित करीत असल्याचे म्हटले होते. पठाणकोट हल्ला प्रकरणी एनआयएचे पथक पाकिस्तानात जाणार होते पण त्यावर बसित यांच्या वक्तव्याने पाणी पडले आहे. पाकिस्तानच्या संयुक्त तपास पथकाने मात्र अलीकडेच पठाणकोट येथे भेट दिली होती. भारताने त्यानंतर असे म्हटले होते की, पाकिस्तानच्या पथकाने भेट दिली म्हणून भारताचे पथक तेथे जाईलच असे नाही किंबहुना तसे काही ठरले नव्हते. परराष्ट्र मंत्रालयाचे प्रवक्ते विकास स्वरूप यांनी असे सांगितले होते की, दोन्ही देशात संबंध प्रस्थापित राहतील व त्यांनी चर्चेचे स्वरूप ठरवून घेतले पाहिजे असे वक्तव्य पाकिस्तानी परराष्ट्र खात्याचे प्रवक्ते नफीस झकारिया यांनी केले आहे.
