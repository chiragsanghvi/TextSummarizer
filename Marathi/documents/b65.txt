अर्थव्यवस्थेची योग्य दिशेने वाटचाल (प्रतिक्रिया)

उपकर ही चिंतेची बाब 
डॉ. पवन गोयंका (कार्यकारी संचालक, महिंद्रा अँड महिंद्रा लिमिटेड) : अर्थसंकल्पात कृषी, ग्रामीण अर्थव्यवस्था, पायाभूत सुविधा आणि सामाजिक क्षेत्र मजबूत करण्यावर विशेष भर देण्यात आला आहे. पायाभूत सुविधांच्या विकासासाठी खासगी आणि सरकारी भागीदारीचे (पीपीपी) स्वागत केले पाहिजे. ग्रामीण विद्युतीकरण आणि कृषी उत्पन्न वाढविण्याबाबत अतिशय स्पष्ट ध्येय सरकारने ठेवले आहे, ही कौतुकाची बाब आहे. प्रवासी वाहनांवर चार टक्के उपकर लावला जाणार असल्याने तो वाहन क्षेत्रासाठी चिंतेचा विषय आहे. मात्र अर्थव्यवस्थेला बळकटी आणण्यासाठी असे निर्णय घेणे गरजेचे आहे.

शेतकऱ्यांचे जीवनमान उंचावेल 
प्रकाश छाब्रिया (कार्यकारी अध्यक्ष, फिनोलेक्‍स इंडस्ट्रीज लि.) : ग्रामीण भागातील एकूण पायाभूत सोईसुविधांवर आणि खासकरून शेतीवर अर्थमंत्र्यांनी योग्य भर दिला आहे. पुढील पाच वर्षांत शेतकऱ्यांचे उत्पन्न दुपटीने वाढविण्याच्या महत्त्वाकांक्षी उद्दिष्टाचा आराखडा अर्थमंत्र्यांनी सादर केला आहे. शेतकऱ्यांचे जीवनमान उंचावण्यासाठी याचा मोठा उपयोग होईल. भारताला ज्ञानाधारित उत्पादक अर्थव्यवस्था बनविण्यासाठी आरोग्यसेवा, शैक्षणिक कौशल्य आणि रोजगारनिर्मिती यांसह ग्रामीण क्षेत्र व सामाजिक क्षेत्रावर भर देण्यात आला आहे. यामुळे पीव्हीसी पाइप आणि फिटिंग्जची मागणी मोठ्या प्रमाणावर वाढेल, अशी अपेक्षा आहे. स्वस्त घरांना देण्यात आलेल्या सवलतींमुळे बांधकाम क्षेत्रातही पीव्हीसी पाइप आणि फिटिंग्जची मागणी वाढती राहील. 