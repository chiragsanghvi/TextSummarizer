β भाऊ, हा "टी 20' क्रिकेट असा! (ज्ञानेश भुरे)

आयसीसीने "टी 20‘ विश्‍वकरंडक क्रिकेट स्पर्धेतील भारत विरुद्ध वेस्ट इंडिज यांच्यातील उपांत्य फेरीचा डाव मुंबईतील वानखेडे स्टेडियमवर मांडला होता. सगळ्यांना निमंत्रण गेले होते. ज्यांना तिकिट, पास मिळाले, त्यांच्यासह सगळे या डावाला उपस्थित होते. घराघरातील दूरदर्शन संच देखील बरोबरी 6.30 ला सुरू झाले. सगळी तयारी झाली होती. डाव मांडून तयार होता. नाणेफेकीचा कौल लागला. विंडीजने तो जिंकला. प्रथण क्षेत्ररक्षण स्विकारले. सगळे सरसावून बसले. पहिली दोन षटके खराब गेली. पण, त्याचे उट्टे नंतरच्या चार षटकांत भरून काढत रोहित शर्माने अजिंक्‍य रहाणेच्या साथीत धमाकेदार सुरवात करून दिली. पुढे रोहित बाद झाला. विराट कोहली खेळायला आला. त्याने प्रथम रहाणे आणि नंतर धोनीच्या साथीत ज्या काही एकेरी दुहेरी धावा काढल्या त्याला तोड नव्हती. कोहलीची वन मॅन आर्मी सुसाट सुटली होती. त्याला अडवण्याची ताकद विंडीज गोलंदाजीत निश्‍चित नव्हती. भारताचे 193 धावांचे आव्हान उभे राहिले. विंडीजचा डाव सुरू झाला. ख्रिस गेल आणि जॉन्सन चार्ल्स खेळायला आले. पहिल्या षटकांत सहा धावा. दुसऱ्या षटकात बुमराच्या पहिल्याच चेंडूंवर गेलच्या यष्ट्या उध्वस्त. पॉवर प्ले संपायच्या आत मार्लन सॅम्युएल्सही बाद. सगळा डाव कसा सुरळीत चालू होता. अगदी मांडल्या सारखा. गेल, सॅम्युएल बाद झाले होते. अश्‍विन, जडेजा अशी अस्त्रे धोनीकडे होती. डाव जिंकल्यात जमा अशीच परिस्थिती निर्माण झाली. मैदानात बंदी असते म्हणून, इकडे दूरदर्शनवर सामना बघणाऱ्यांनी फटाके बाहेर काढूनच ठेवले होते. त्याला फक्त काडी लावायचा अवकाश होता. पण, इथेच नशीब भारताशी भांडले, रुसले. धोनीचे नशीब असलेल्या अश्‍विनने पहिल्याच षटकांत नेहमीप्रमाणे विकेट मिळविली. सिमन्सचा झेल पॉइंटवर बुमराने सुरेख टिपला होता. पण, तो नो-बॉल ठरला. त्यानंतर सिमन्स आणि चार्ल्स यांनी भारताचा मांडलेला डाव मोडायला सुरवात केली. त्यांनी विंडीजला प्रथम शतक गाठून दिले. नंतर विंडीजचा अस्सल खाक्‍या दाखवायला सुरवात केली. फटकेबाजीची चर्चा होईल तेव्हा कदाचित गेल एक पाऊल पुढे असेल, पण फटकेबाजीच्या विश्‍वासर्हतेची चर्चा होईल तेव्हा जॉन्सन चार्ल्स त्याच्या एक पाऊल पुढे आहे. क्रिकेट विश्‍वाने ते अनुभवले आहे. पण, भारताने हे पहिल्यांदा अनुभवले. 

बार्बाडोसहून तब्बल 26 ते 28 तासांचा प्रवास करून आलेल्या लेंडल सिमन्सला त्याने थोडी विश्रांती दिली. फटकेबाजीची जबाबदारी स्वतःवर घेतली. भारताने मांडलेला डाव मोडून त्यांनी त्यावर विंडीजचा डाव उभारला. धोनीकडील सगळी अस्त्र या वेळी संपली. त्याने अचानक विराट कोहलीला गोलंदाजी दिली. त्याने पहिल्याच चेंडूवर विकेट काढली. चार्ल्स बाद झाला. त्यानंतर खरे तर रामदिनचा नंबर. पण, विंडीजने आंद्रे रसेलला बढती दिली. त्याने मोडलेला भारताचा डाव पुन्हा उभा राहणार नाही,याची काळजी घेतली. मोडला. सिमन्सने आपली बॅट परजली. त्याचवेळी पुन्हा नशीब भारतावर रुसले. हार्दिक पंड्याच्या गोलंदाजीवर सिमन्स झेलबाद. पण, पुन्हा नो-बॉल. हे कमी पडले की काय म्हणून जडेजाने त्याचा सीमा रेषेबाहेर जाणारा फटका "टो‘ देऊन मैदानात पाठवला. कोहलीने झेलला. सिमन्स बाद. हाय रे ! नशीबाने येथेही साथ दिली नाही. चेंडूला "टो‘ देताना जडेजाचा पाय सीमारेषेला चिकटला होता. बाद झालेल्या सिमन्सला षटकार मिळाला. तिथून मग सगळे संपले. भारताच्या आत्मविश्‍वासाचा फुगा फुटला. विंडीजने त्यांना त्यांच्या नुसते घरातच नाही, तर भारतीय क्रिकेटची पंढरी समजल्या जाणाऱ्या मुंबईत येऊन हरवले. त्यांच्या रांगडेपणाला दाद द्यायलाच हवी. 

एक नाणेफेकीचा कौल सोडला, तर काल सगळे फासे भारताच्या बाजूने पडत होते. दोन षके खराब गेल्यावर रोहितने भारताला झकास सुरवात करून दिली. तो खेळपट्टीवर थांबू शकला नसला, तरी रहाणेने आपल्याला इतके सामना का बाहेर ठेवले असाच प्रश्‍न विचारणारी खेळी केली. विराट कोहली एकटा लढला. काही हरकत नाही. लढला हे सगळ्यात महत्त्वाचे. भारताचा डाव दोनशेच्या आसपास जाणारच होता. तो 192 धावांवर रोखला गेला. याला ब्राव्होने टाकलेले अखेरचे षटक कारणीभूत ठरले. विंडीजच्या डावाला सुरवात झाली तेव्हा गेल, सॅम्युएल्स झटपट बाद झाले. भारताच्या मार्गातील दोन सर्वांत मोठे अडथळे दूर झाले होते. यानंतर मात्र, सगळे फासे विचित्र पडले. त्यात नशीबाचीही साथ मिळाली नाही. लेंडल सिमन्स दोनदा नो-बॉलवर झेलबाद झाला. तिसऱ्यांदा त्याच्या झेलाचे षटकारात रुपांतर झाले. फलंदाजी असताना विराट कोहली दोनदा धावबाद होता होता वाचला. त्याचे दोन झेलही सुटले. सुरवातीला साथ देणारे नशीब नंतर आपल्याला इतके आपल्यावर रुसावे याला काय म्हणायचे. नशीबाला दोष देऊन काय मिळणार म्हणा. हे टी 20 क्रिकेट आहे. इथे सगळेच विचित्र घडत असते. वलयांकित असलेला क्रिकेटपटू येथे हमखास खेळत नाही. दुर्लक्षित राहिलेला खेळाडूच खेळून जातो. (बघा ना ! इंग्लंड आणि वेस्ट इंडिज हे दोन्ही दुर्लक्षित संघ अंतिम फेरीत दाखल झाले.) चार्ल्स, खरे तर गेल इतकाच हा धोकादायक फलंदाज आहे. पण, या स्पर्धेत तो फारसा चालला नाही. लेंडल सिमन्सही स्पर्धेत प्रथमच खेळत होता. पाठिच्या दुखापतीमुळे त्याने माघार घेतली होती. आयपीएलसाठी तो भारतात असाही येणार होता. विंडीजने त्याला या सामन्याचे महत्त्व म्हणून लगोलग बोलावून घेतले. त्याचा "जेट लॅग‘ही संपला नसेल, तो त्याला मैदानावर उतरावे लागले. तो आक्रमक फलंदाज आहे खरा, पण स्पर्धेत तो खेळलेलाच नाही, म्हणून त्याला कदाचित गृहित धरले नसावे. अनिश्‍चितता आणि आक्रमकता म्हणजे टी 20 क्रिकेट आणि अनिश्‍चितता आणि क्रिकेटचे दुसरे नाव म्हणजे वेस्ट इंडिज. मुळातच रांगडे आणि आक्रमक हा विंडीज खेळाडूंचा स्थायीभाव. त्यामुळे त्यांचे टी 20 क्रिकेटशी चांगले जुळते. आला चेंडू की मारायचा हेच तंत्र त्यांनी अवलंबले. त्यात छोट्या मैदानाचा नेमका फायदा विंडीज फलंदाजांनी उचलला हे विसरून चालणार नाही. 

भारताने 17 चौकार आणि केवळ चार षटकार मारले. तुलनेत विंडीजच्या फलंदाजानी 20 चौकार आणि 11 षटकार ठोकले. तुम्हीच सांगा छोट्या मैदानाचा उपयोग कुणी चांगला करून घेतला. दुसरी महत्त्वाची गोष्ट म्हणजे याच खेळपट्टीवर प्रथम महिलांचा उपांत्य फेरीचा सामना झाला होता. त्यानंतर पुरुषांच्या उपांत्य फेरीचा पहिला डाव होणार होता. म्हणजे चौथ्या डावापर्यंत खेळपट्टीत काय राहणार होते. काहीच नाही. पुरुषांच्या दुसऱ्या उपांत्य सामन्याच्या दुसऱ्या डावात ना चेंडू वळणार होता ना सीम. विंडीजच्या फलंदाजांनी थोडा संयम राखणे महत्त्वाचे होते आणि तो संयम चार्ल्स, सिमन्सने राखला. असे सामना नक्कीच वाईट झाला नाही. पैसा वसूल झाला. फक्त भारताच्या विजयाची किनार त्याला लाभली नाही इतकेच. आपण भारतीय आहोत म्हणून आपल्याला वाईट वाटणे सहाजिकच आहे. पण, खेळाचा विचार केला तर मोक्‍याच्या क्षणी सर्वोत्तम खेल करणारा संघच जिंकला. भारताने मांडलेला डाव विंडीजच चार्ल्स, सिमन्सने मोडला. खेळच हा, कोण तरी जिंकणारच. शेवटी जो जिता वही सिंकदर!