
‘प्रिसिजन कॅमशाफ्ट‘चा आयपीओ आजपासून खरेदीसाठी खुला
मुंबई - प्रिसिजन कॅमशाफ्ट‘चा आयपीओ आजपासून (बुधवार) खरेदीसाठी खुला झाला आहे. प्रिसिजन कॅमशाफ्ट्सने शेअर बाजारातील प्राथमिक समभाग विक्रीकरिता (इनिशिअल पब्लिक ऑफरिंग-आयपीओ) प्रति शेअर 180-186 रूपयांचा किंमत पट्टा निश्चित केला आहे. कंपनीची आयपीओद्वारे रु.240 कोटींचे भांडवल उभारण्याची योजना आहे. आजपासून पुढील दोन दिवस म्हणजे 29 जानेवारीपर्यंत कंपनीचा आयपीओ खरेदीसाठी खुला राहणार आहे.

गेल्यावर्षी मे महिन्यात कंपनीच्या आयपीओला सेबीकडून परवानगी मिळाली होती. प्रिसिजन कॅमशाफ्ट्सचे मुख्यालय महाराष्ट्रातील सोलापूर येथे असून कंपनीकडून मुख्यत: वाहन उद्योगासाठी आवश्यक सुटे भाग(स्पेअर पार्ट्स) पुरविले जातात. शेअर बाजारात सादर केलेल्या निवेदनानुसार, कंपनी दहा रुपये दर्शनी मूल्य असलेल्या 91 लाख 50 हजार शेअर्सची विक्री करणार आहे.

सोलापूरमधील निर्यातभिमुख प्रकल्पात आयर्न कॅमशाफ्टसाठी मशीन शॉप बसवण्यासाठी 200 कोटी रुपयांच्या भांडवलाची आवश्यकता आहे. त्यामुळे आयपीओतून मिळालेले भांडवल मशीन शॉप व इतर कॉर्पोरेट कारणांसाठी वापरले जाईल, असे कंपनीचे अध्यक्ष व व्यवस्थापकीय संचालक यतीन शाह यांनी सांगितले.
