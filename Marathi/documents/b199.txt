
निर्यातीतील घसरणीचा सलग अकरावा महिना
नवी दिल्ली : भारताच्या निर्यातीत सलग अकराव्या महिन्यात घसरण झाली असून, ऑक्‍टोबरमध्ये 17.53 टक्के घसरण नोंदविण्यात आली. ऑक्‍टोबरमध्ये निर्यात घटून 21.35 अब्ज डॉलरवर आली असून, व्यापारी तूट मात्र कमी झाली आहे.

पेट्रोलियम उत्पादनांच्या निर्यातीत 57 टक्के घट, तर लोहखनिज 85.5 टक्के, अभियांत्रिकी 11.65 टक्के आणि मौल्यवान खडे व दागिने 12.84 टक्के घट झाली आहे. आयातीत ऑक्‍टोबरमध्ये वार्षिक 21.15 टक्‍क्‍यांनी घसरण झाली असून, आयात 31.12 अब्ज डॉलरवर आली आहे. यामुळे व्यापारी तूट 9.76 अब्ज डॉलरवर आली आहे. ही फेब्रुवारीनंतरची सर्वांत कमी तूट आहे. फेब्रुवारी महिन्यात 6.85 अब्ज डॉलर व्यापारी तूट होती. सोन्याच्या आयातीत ऑक्‍टोबरमध्ये 59.5 टक्‍क्‍यांची घट होऊन ती 1.70 अब्ज डॉलरवर आली आहे.

एप्रिल ते ऑक्‍टोबर या कालावधीत एकूण निर्यातीत 17.62 टक्के घसरण होऊन ती 154.29 अब्ज डॉलरवर आली आहे. गेल्या वर्षी याच काळात ती 187.2 अब्ज डॉलर होती. चालू आर्थिक वर्षातील पहिल्या सात महिन्यांत व्यापारी तूट 77.76 अब्ज डॉलरवर आली असून, मागील वर्षी याच काळात ती 86.26 अब्ज डॉलर होती.
