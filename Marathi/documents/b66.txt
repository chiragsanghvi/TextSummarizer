अर्थव्यवस्थेची योग्य दिशेने वाटचाल (प्रतिक्रिया)
संतुलित, विधायक अर्थसंकल्प 
अरुण फिरोदिया (अध्यक्ष, कायनेटिक ग्रुप) : अर्थसंकल्प संतुलित, विधायक आणि राजकीयदृष्ट्या योग्य आहे. कृषी विमा, ग्रामीण भागात शंभर टक्के विद्युतीकरण, दारिद्य्ररेषेखालील कुटुंबांना गॅस कनेक्‍शन, सेंद्रिय शेतीला प्रोत्साहन या गोष्टी स्वागतार्ह आहेत. ग्रामीण क्षेत्रात निर्माण झालेल्या अपेक्षा आणि मागणी यामुळे रोजगारनिर्मिती आणि गुंतवणुकीला चालना मिळेल. लोकसभेच्या पुढील निवडणुकीला तीन वर्षांचा कालावधी आहे. त्यामुळे अर्थमंत्र्यांनी सादर केलेला अर्थसंकल्प ‘गेम चेंजिंग‘ ठरेल. या कालावधीत ‘सेझ‘ संदर्भातील निर्णय, योजनाबाह्य खर्चावरील नियंत्रण, सार्वजनिक क्षेत्रातील निर्गुंतवणूक, कर कमी करणे आदी गोष्टींची पूर्तता होईल अशी आशा आहे. 

मजबूत अर्थव्यवस्थेच्या दिशेने 
अश्‍विनी कुमार ( अध्यक्ष, ‘आयबीए‘ आणि मुख्य व्यवस्थापकीय संचालक, देना बॅंक) : अर्थसंकल्प संतुलित असून, वित्तीय तूट कमी करण्यासाठी पथदर्शी आहे. देशांतर्गत एकूण उत्पादनवाढीसाठी तो उपयुक्त आहे. जागतिक आर्थिक स्थितीच्या पार्श्‍वभूमीवर सारासार विचार करणारा हा अर्थसंकल्प असून, देशांतर्गत आणि परदेशी भांडवल गुंतवणुकीची गती कायम राहील. शेती, ग्रामीण भागातील पायाभूत सुविधांमुळे विकासाला चालना मिळेल. अर्थसंकल्पात शेतकऱ्यांच्या सक्षमीकरणासाठी योग्य पावले उचलली आहेत. शेतकरी, उद्योजक, ग्रामीण भागातील युवक, ज्येष्ठ नागरिक यांच्या रचनात्मक विकासासाठी योग्य धोरण अर्थसंकल्पात दिसते. अर्थव्यवस्था मजबूत होण्यासाठी चांगली पावले उचलली आहेत.

अर्थव्यवस्थेला दिशादर्शक 
राणा कपूर ( व्यवस्थापकीय संचालक व मुख्य कार्यकारी अधिकारी, येस बॅंक) : भारतीय अर्थव्यवस्थेच्या विकासाला चांगली दिशा देणारा अर्थसंकल्प आहे. सामाजिक क्षेत्रातील गरजा आणि प्राधान्य यासह आर्थिक विकास आणि व्यवसाय यांचा अर्थमंत्र्यांनी योग्य समन्वय साधला आहे. पायाभूत सुविधांसाठी उपलब्ध करून दिलेल्या निधीमुळे विकासाला चालना मिळेल. करप्रणालीतील सुसूत्रता आणि ‘स्टार्ट अप‘ योजनेला दिलेली गती यामुळे रोजगारवाढ अपेक्षित आहे.