नवा चित्रपट - नटसम्राट

अभिजात शब्दांनी लपेटलेलं अभिनयलेणं
"मी आता कविता लिहिणं थांबवलं तरी चालेल,‘ असं वि. वा. शिरवाडकर ऊर्फ कुसुमाग्रज एका वेगळ्या संदर्भात म्हणाले होते. नाना पाटेकर अभिनित "नटसम्राट‘ चित्रपट त्यांनी बघितला असता, तर "नाना, तू आता अभिनय थांबवलास तरी चालेल,‘ असं ते म्हणाले असते. कदाचित अतिशयोक्तीपूर्ण वाटेल; पण सांगण्याचं तात्पर्य एवढंच, की "नटसम्राट‘ हा चित्रपट म्हणजे नाना पाटेकर या प्रतिभावान अभिनेत्याच्या कलेचा कळसाध्याय आहे. येस, हा चित्रपट शिरवाडकरांच्या जबरदस्त शब्दांचा आहे, किरण यज्ञोपवित- अभिजित देशपांडे- महेश मांजरेकर यांनी केलेल्या माध्यमांतराचा आणि अन्वयार्थाचा आहे, मांजरेकर यांनी समरसून केलेल्या दिग्दर्शनाचा आहे, विक्रम गोखले-मेधा मांजरेकर आणि मृण्मयी देशपांडे यांच्या अभिनयसाथीचा आहे; पण खरं तर तो नानाचाच आहे. शिरवाडकरांच्याच शब्दांत सांगायचं झालं, तर नानाचा अभिनय "अंशाअशांनी प्रेक्षकांत वाटला जातो.‘ डोळे, शब्दफेक, आवाज, हातवारे आणि अभिनयाच्या इतर एकेक हत्यारांचा वापर करत नाना आपल्याला अक्षरशः जाळत जातो. हा चित्रपट म्हणजे स्तिमित, स्तंभित करणारा आणि दाहक अनुभव देणारा आहे. या चित्रपटात किती तरी दिवसांनी खूप उत्तम मराठी ऐकायला मिळतं. खरं तर "ज्येष्ठ अभिनेत्याची मुलांमुळे आणि त्याच्या स्वाभिमानामुळे झालेली परवड‘ अशा साध्याच कथेला शिरवाडकरांनी अवकाशव्यापी रूप दिलं. हा चित्रपटही तसाच मनाचं अवकाश व्यापून टाकतो. त्यातले शब्द मनावर आदळत राहतात, डंख मारत राहतात आणि नानाचा अभिनय, चित्रपटातल्या फ्रेम्स चित्रपट संपल्यानंतरही मनात घर करून बसतात. 

नटसम्राट गणपतराव बेलवकर (नाना पाटेकर) नाटकातून निवृत्ती पत्करतात. पत्नी कावेरी (मेधा मांजरेकर), मित्र राम (विक्रम गोखले), मुलगा (अजित परब), सून (नेहा पेंडसे), मुलगी (मृण्मयी देशपांडे) यांच्याबरोबर समारंभ साजरा करत असतानाच बेलवलकर आपलं घर मुलाच्या नावावर करण्याची घोषणा करतात आणि बाकीचे पैसे मुलीच्या नावावर करतात. त्यानंतर त्यांचं आयुष्य एकेक वळण घेत जातं आणि शेवटी बेघर होण्याची वेळ गणपतरावांवर येते, अशी चित्रपटाची कथा.

हा चित्रपट म्हणजे "पडद्यावरचं नाटक‘ होण्याचा धोका होता; पण मांजरेकर आणि त्यांच्या सहकाऱ्यांनी केलेल्या योग्य माध्यमांतरामुळे तसं झालेलं नाही. सुरवातीला रेंगाळणारा चित्रपट विशेषतः गणपतराव मुलीकडे गेल्यावर वेग घेतो. मूळ नाटकातली स्वगतं अचूक ठिकाणी आणणं, त्यांचा योग्य भागच वापरणं आणि ती पडद्यावर कुठंही "नाटकी‘ न वाटणं हे या दिग्दर्शकाचं आणि लेखकाचं मोठं यश. शिरवाडकरांच्या संहितेला पुढे नेण्याचं काम त्यांनी धाडसानं आणि आत्मविश्वासानं केलं आहे. नाट्यमयता वाढवण्यासाठी केलेले काही बदल आणि काही नवीन पात्रं मूळ गाभ्याला फार धक्का पोचवत नाहीत. सुरवातीचा काही भाग संपादित केला असता, तर परिणाम गडद झाला असता, असं मात्र आवर्जून नमूद करावंसं वाटतं. बेलवलकरांचा जळलेल्या नाट्यगृहातला प्रवेश, "कुणी घर देता का घर‘ या स्वगताचं चित्रण, बेलवलकर आणि कावेरी मुलीच्या घरातून बाहेर पडण्याचा प्रसंग, शेवटचं स्वगत अशा गोष्टी जमून आल्या आहेत. पार्श्वसंगीतात ऑर्गनचा वापर, फ्लॅशबॅकचा वापर आणि दृश्‍यात्मक मांडणीचा विचार या गोष्टीही दाद देण्याजोग्या. 

नाना "नटसम्राट‘ आहेच; आता फक्त या शीर्षकाची भूमिका त्याला मिळाली आहे इतकंच. त्यानं या भूमिकेत जीव ओतला आहे. "कुणी घर देता का घर,‘ "मी आहे नटसम्राट‘ ही स्वगतं उत्कृष्ट झाली आहेतच; पण अनेक प्रसंगांमध्ये बारीकबारीक गोष्टींमधून नानानं ज्या काही गोष्टी केल्या आहेत त्या पडद्यावरच बघायला पाहिजेत. खरं तर नानाच्या आतापर्यंतच्या भूमिका, त्याची इमेज याच्यापेक्षा विरुद्ध असलेली ही भूमिका; पण नानानं ती शंभर टक्के सकसपणे केली आहे. हा चित्रपट म्हणजे अभिनयाचा वस्तुपाठ म्हणायला हरकत नाही. विक्रम गोखले यांनी छोट्याशा भूमिकेत नेहमीप्रमाणेच कमाल केली आहे. मेधा मांजरेकर यांनी संयमीपणानं नानाला दिलेली साथ लक्षात राहणारी. मृण्मयी देशपांडेनंही खूप सुरेख कामगिरी केली आहे. 

एकूणच, हा चित्रपट मराठी चित्रपटांच्या इतिहासातल्या सोनेरी पानांपैकी एक नक्कीच आहे....मराठीला अभिजात दर्जा मिळायला बराच उशीर होतो आहे, वगैरे आपण वाचतो; पण ती अभिजात आहेच, हे अशा सोनेरी पानांची सळसळ सांगतच असते की!....आपण फक्त ती ऐकायला पाहिजे इतकंच. 

दिग्दर्शक ः महेश मांजरेकर
कलाकार ः नाना पाटेकर, मेधा मांजरेकर, विक्रम गोखले, मृण्मयी देशपांडे, सुनील बर्वे, नेहा पेंडसे.