'कोर्ट'चा अविस्मरणीय प्रवास... (गीतांजली कुलकर्णी)

ऑस्कर स्पर्धेसाठी भारताकडून ‘कोर्ट’ चित्रपट पाठवण्याचा निर्णय घेण्यात आला आहे. ‘कोर्ट’च्या स्पर्धेत ८३ चित्रपट आहेत. या चित्रपटाला २९ आंतरराष्ट्रीय आणि सर्वोत्तम चित्रपटाचा राष्ट्रीय पुरस्कार मिळाला आहे. या चित्रपटात सरकारी वकिलाची भूमिका करणाऱ्या गीतांजली कुलकर्णी यांनी मांडलाय चित्रपटाचा निर्मितीपासूनचा प्रवास...

ऑस्करसाठी भारतातून पाठवण्यासाठी ‘कोर्ट’ चित्रपटाची निवड झाली आणि सगळीकडून अभिनंदन होऊ लागलं. त्यातलाच एक होता विवेक गोम्बर (कोर्टचा निर्माता आणि मुख्य अभिनेता). त्यांनी म्हटलं होतं, सगळ्यांचं अभिनंदन. पण आपण सगळ्यांनी जमिनीवर राहणं गरजेचं आहे. तुम्हाला मी एक लिंक पाठवतोय ती वाचा म्हणजे आपल्या बरोबर या स्पर्धेत कोण-कोण आहेत ते कळेल. ती लिंक मी वाचली. या स्पर्धेत ८३ चित्रपट आहेत. रॉय अँडरसन, मजीद माजिदी यांच्यासारख्या दिग्गज दिग्दर्शकांनी हे चित्रपट बनविले आहेत. हे वाचून मला वस्तुस्थितीचं भान तर आलंच, पण त्याचबरोबर आपण किती उत्तम लोकांच्या सानिध्यात आहोत हे लक्षात आले आणि ‘कोर्ट’चा संपूर्ण प्रवासच खटाखट डोळ्यासमोर येत गेला. 


‘कोर्ट’मध्ये विवेक गोम्बर आणि गीतांजली कुलकर्णी. 

अनेक टप्प्यांची निवडप्रक्रिया
‘कोर्ट’ हा चित्रपट मला मिळाला तो सचित पुराणिक नावाच्या हरहुन्नरी माणसामुळं. जो कोर्टचं कास्टिंगही करत होता. तो आणि मी दोन नाटकांमध्ये एकत्र काम करत होतो. त्यामुळं आमची ओळख झाली. त्यांनी मला स्क्रिप्ट दिली आणि ऑडिशनला बोलावलं. ती स्क्रिप्ट वाचली आणि सुन्न झाले. मला पुढचे दोन दिवस त्यातली चित्रं डोळ्यासमोर येत होती. मी ठरवलं की काहीही झालं तरी आपण या सिनेमाचा भाग व्हायचं. अभिनयाची संधी नाही मिळाली तर काहीतरी वेगळं करूयात, पण या प्रोजेक्‍टचा भाग नक्की होऊयात. मग, ऑडिशन्स, कार्यशाळा असे अनेक टप्पे पार केल्यानंतर मला सरकारी वकील नूतनची भूमिका मिळाली. या सगळ्या प्रक्रियेला दोन-तीन महिने लागले. 

तालीम आणि संशोधन प्रक्रिया
चित्रीकरणाच्या आधी जवळ-जवळ दोन महिने वेगवेगळ्या सीन्सची तालीम, कोर्ट सेशन्स बघणं, कायदा आणि त्या संबंधित कागदपत्रं वाचणं, हे सगळं सुरू होतं. माझ्यासाठी हे खूप गरजेचंही होतं. मी याआधी कधीही कोर्ट पाहिलं नव्हतं आणि मला त्या विषयाबद्दल फार माहितीही नव्हती. तालीमदरम्यान चैतन्यची चिकित्सक वृत्तीही लक्षात आली. हे काम सोप्पं नाही हे हळूहळू कळायला लागलं होतं. विवेक गोम्बर, वीरा साथीदार, प्रदीप जोशी, उषा बने, शिरीष पवार या सगळ्या लोकांबरोबर काम करताना मजा येत होती. या चित्रपटातले सगळे लोक व्यावसायिक कलाकार नव्हते. त्यांचं जीवन वेगळं होतं. वीरा साथीदार हे एक नियतकालिक चालवतात आणि शिवाय चळवळीतले कार्यकर्ते आहेत. प्रदीप जोशी हे अपंग मुलांच्या शाळेत संगीत शिकवतात. उषा बने या महापालिकेत नोकरी करतात. या सगळ्या लोकांचा जीवन अनुभव खूप होता. मी आणि विवेक आम्ही दोघेच व्यावसायिक कलावंत होतो. तालिमीदरम्यान मला हे लक्षात आलं की इथं आपल्याला अभिनय ‘न’ करण्याची सवय लावून घ्यायची आहे. कारण या चित्रपटाची ती गरज आहे. ही सगळी मंडळी, त्यांच्या जीवनानुभवामुळं अत्यंत सहजतेनं वावरत होती. त्यांना अभिनय करून दाखवायचा नव्हता आणि अगदी हेच मला शिकणं गरजेचं होतं. इथून ‘अनलर्निंग’ची प्रक्रिया सुरू झाली.


‘कोर्ट’मध्ये वीरा साथीदार सहकलाकारासह. - ‘कोर्ट’चा दिग्दर्शक चैतन्य ताम्हाणे

चित्रीकरणातलं वेगळेपण
‘कोर्ट’चं चित्रीकरण खूप कठीण होतं, कारण अर्धाअधिक सिनेमा खऱ्या लोकेशन्सवर चित्रीत झालाय. या सगळ्याचं श्रेय या चित्रपटाचे लाइन प्रोड्युसर किशोर सावंत यांना जातं. ध्वनी संयोजन करणारी अनिता खुशावा, छायाचित्रकार मृणाल देसाई, प्रॉडक्‍शन डिझायनर पूजा तलरेजा आणि सोमनाथ पाल, वेशभूषाकार सचिन लोवलेकर या सगळ्यांमुळं या चित्रपटाची तांत्रिक बाजू खूप ताकदीनं सांभाळली गेली. या चित्रपटाची टेकिंग स्टाईल ही वेगळी होती. जवळ-जवळ प्रत्येक सीनसाठी एकच शॉट घ्यायचा, असं ठरवलं होतं. तो अत्यंत खरा वाटायला हवा होता. त्यासाठी प्रत्येक फोरग्राउंड आणि बॅकग्राउंड ॲक्‍शन, संवाद हे बरोबर होणं गरजेचं होतं. कारण अनेक सीन मोठे होते. याकरिता अनेक टेक घेतले जात होते. कधीकधी तर चाळीस-पंचेचाळीस टेक झाले. कारण ते गरजेचं होतं. त्यामुळेच या चित्रपटाची शैली वेगळी आहे. चैतन्य एक नवीन चित्रभाषा शोधायचा प्रयत्न करत होता. चित्रीकरणाच्या वेळेस एका सीनमध्ये मी संत्री खात असते. त्या सीनचे तीस टेक झाले आणि त्यामुळं मला तीस संत्री खावी लागली होती. अशा अनेक गमतीजमती होत होत्या. खूप वेळ लागत होता, पण पेशन्स राखणं आवश्‍यक होतं. कारण तोपर्यंत लक्षात आलं होतं की हे काहीतरी वेगळ घडतंय.

आंतरराष्ट्रीय महोत्सव आणि पुरस्कार
‘कोर्ट’चा जागतिक प्रीमियर हा व्हेनिस फिल्म फेस्टिव्हलमध्ये झाला. जगातल्या सर्वोत्तम फेस्टिव्हलपैकी हा एक मानला जातो. इथं या चित्रपटाला दोन पारितोषिकं मिळाली आणि पारितोषिकांची घोडदौड सुरू झाली. आजपर्यंत ‘कोर्ट’ला २९ आंतरराष्ट्रीय आणि सर्वोत्तम चित्रपटाचा राष्ट्रीय पुरस्कार मिळाला आहे. मी स्वत: व्हेनिसला गेले होते. तिथले ज्युरी ‘कोर्ट’चे चाहते झाले होते. त्यांना या चित्रपटात वापरलेली चित्रभाषा आणि त्याचा शेवट याचं विशेष कौतुक वाटलं होतं आणि म्हणूनच लायन ऑफ द फ्युचर आणि सर्वोत्तम नवीन दिग्दर्शक अशी दोन पारितोषिके मिळाली होती. 

देशात प्रदर्शित होताना...
विवेकनं हा चित्रपट स्वतः प्रदर्शित करायचा निर्णय घेतला. हा फार धाडसाचा निर्णय होता. हे शिवधनुष्य चैतन्य आणि त्यानं उत्तमरीत्या निभावलं. हा चित्रपट कोणाचाही पाठिंबा नसताना प्रदर्शित करणं हा खूप मोठा निर्णय होता. शिलादित्या बोरा, राहुल अक्‍सर या लोकांनी खूप मदतही केली. चित्रपट प्रदर्शित होण्याच्या दहा दिवस आधी आम्हाला सर्वोत्तम चित्रपटाचा राष्ट्रीय पुरस्कार मिळाला, ज्याचा खूप फायदा झाला. पुष्कळ चर्चा झाल्या आणि हा चित्रपट खूप लोकांना प्रचंड आवडला. तर अनेक लोकांना आवडलाही नाही. पण चर्चा सगळे करत होते आणि हाच या चित्रपटाचा उद्देश होता. चैतन्य एकदा मला म्हणाला होता, मला चित्रपट बघताना स्पून फीड केलेलं आवडत नाही व तेच या चित्रपटानं साध्य केलं होतं. एक मजेशीर किस्सा सांगते. मला फेसबुकवर एक मेसेज आला की ताई, मला ‘कोर्ट’ हा चित्रपट नाही आवडला. मग, मी उत्तर पाठवलं, एखाद्याला एखादा चित्रपट आवडला नाही, असं होऊ शकतं. थॅंक्‍स. त्यानंतर काही दिवसांनी त्या मुलाचा परत मेसेज आला की, मी माझ्या एका मित्राला सांगितलं की मला ‘कोर्ट’ आवडला नाही. तर तो म्हणाला की आपण परत बघूया, कारण हा चित्रपट महत्त्वाचा आहे. मी त्याला थॅंक्‍स असा मेसेज पाठवला. परत काही दिवसांनी त्याचा मेसेज आला. आता मला ‘कोर्ट’ हा चित्रपट आवडू लागला आहे. मला सारखे त्यातले प्रसंग आणि संवाद आठवत राहतात. मी परत त्याला थॅंक्‍स हा मेसेज पाठवला. 

‘कोर्ट’चा हा सगळा प्रवास अविस्मरणीय आहे. फक्त कलाकार म्हणून नाही तर माणूस म्हणून या चित्रपटानं मला खूप काही शिकवलंय. संभाजी भगत यांच्या जलशांमुळं मी पूर्णपणे हलले आहे. ते म्हणतात, ‘‘आय ॲम नॉट हिअर टू एण्टरटेन यू, आय ॲम हिअर टू डिस्टर्ब यू.’’ मला या प्रवासादरम्यान ही सगळी लोकं भेटली, ज्यांनी मला कलाकार म्हणूनच नव्हे तर माणूस म्हणून समृद्ध केलं. ‘कोर्ट’ला ऑस्कर मिळालं तर मला खूप आनंद होईल हे खरंच. पण जेव्हा हा चित्रपट ज्या विषयाबाबत बोलत आहे, तो म्हणजे मानवी अधिकार आणि अभिव्यक्ती स्वातंत्र्य. या विषयांबद्दल जागरूक होऊन त्या संबंधात समाज म्हणून आपण कार्य करू. तेव्हा या सिनेमाला खरं पारितोषिक मिळेल.