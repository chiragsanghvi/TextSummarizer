

बॅंक ऑफ बडोदाची चौकशी सुरूच
नवी दिल्ली : बनावट खात्यांमधून हॉंगकॉंगला 6100 कोटी हस्तांतर केल्याप्रकरणी अडचणीत सापडलेल्या बॅंक ऑफ बडोदाची केंद्रीय गुन्हे अन्वेषण विभागाकडून (सीबीआय) चौकशी सुरूच आहे. दरम्यान, या प्रकरणामुळे रिझर्व्ह बॅंकेकडून मनी लॉंडरिंगची नियमावली आणखी कडक केली जाण्याची शक्‍यता आहे. 

सीबीआय आणि सक्तवसुली संचालनालयाने शनिवारी बॅंकेच्या दिल्ली आणि आसपासच्या परिसरातील 50 शाखांवर छापे टाकले. बॅंकेकडून हॉंगकॉंगला 6100 कोटींचे हस्तांतर केल्याचे अंतर्गत हिशेब तपासणी अहवालात (इंटर्नल ऑडिट रिपोर्ट) निष्पन्न झाल्याने सीबीआयने ही कारवाई केली. या प्रकरणी शेअर बाजाराला बॅंकेने सोमवारी माहिती दिली. 38 विविध खात्यांमधून पैसे आल्याचे बॅंकेने म्हटले आहे. यातील बहुतांश खाती ही हॉंगकॉंगमधील असून संयुक्त अरब अमिरातीतील एक खाते आहे. हस्तांतर झालेल्या एकूण रकमेच्या केवळ 10 टक्के रक्कम बॅंकेच्या विविध शाखांमध्ये ठेवी स्वरूपात आहे. 90 टक्के रक्कम इतर बॅंकांच्या खात्यातून आरटीजीएस आणि एनईएफटी या पैसे हस्तांतर प्रणालीतून प्राप्त झाल्याचे बॅंकेने म्हटले आहे. या व्यवहार प्रकरणाचा कोणताही परिणाम उत्पन्नावर होणार नाही, असा दावा बॅंकेच्या एका अधिकाऱ्याने केला.

