महत्त्वाच्या क्षणी न्यूझीलंड कामगिरी उंचावण्यात अपयशी

विश्‍वकरंडकासारख्या मोठ्या स्पर्धेतील मोठ्या सामन्यात खेळायला न मिळाल्याने काही खेळाडू जरूर नाराज असतील. विशेषतः ज्याची सामना जिंकण्याची क्षमता असूनही त्यांचा वापरच केला गेला नाही, असे खेळाडू अधिक नाराज असतील. होय ! मी हे न्यूझीलंड संघाविषयी बोलतोयं. न्यूझीलंड चांगला संघ आहे. त्यांना कमी लेखून चालणार नाही; पण दक्षिण आफ्रिकेप्रमाणे हा संघदेखील अखेरच्या टप्प्यात कच खाताना दिसून येत आहे. उपांत्य फेरीत इंग्लंडविरुद्ध खेळण्यापूर्वी त्यांची कामगिरी निश्‍चितपणे सर्वोत्तम होतील. माझ्या मते जेव्हा त्यांना कामगिरी उंचावण्याची गरज होती, तेथेच ते कमी पडले. 

इंग्लंडविरुद्धच्या सामन्यातील त्यांची संथ कामगिरीच त्यांना महागात पडली. एक वेळ तर मला न्यूझीलंड खेळाडूंच्या देहबोलीचे आश्‍चर्य वाटले. त्यांच्यात जिंकण्याची उर्मीच नव्हती. ‘जेव्हा आपण उपांत्य फेरीपर्यंत पोचलो आहोत, तेव्हा आपल्याला उद्दिष्ट साधण्यासाठी सर्वोत्तम कामगिरी करायलाच हवी’, हेच त्यांच्या देहबोलीतून कुठेही दिसून येत नव्हते. 

असो, विजयाचे श्रेय इंग्लंडला द्यायलाच हवे. त्यांनी स्पर्धेतील सर्वांत सहज आणि मोठा विजय तोदेखील उपांत्य फेरीत नोंदवला. इंग्लंडचा खेळ मोक्‍याच्या क्षणी उंचावला आहे आणि आता अंतिम फेरीतील कुठल्याही प्रतिस्पर्ध्यासाठी हे धोक्‍याचे आहे. कोटलाच्या मैदानावर सुरवातीपासून त्यांनी विजयासाठी खेळत असल्याचे दाखवले. न्यूझीलंडच्या आघाडीच्या फळीची सुरवात चांगली होती; पण हा वेग त्यांची मधली फळी कायम राखू शकली नाही. तुलनेत जेसन रॉयने स्पर्धेत प्रत्येक वेळी करून दिलेल्या आक्रमक सुरवातीचा इंग्लंडच्या मधल्या फळीने चांगला उपयोग करून घेतला. न्यूझीलंड या सामन्यात पुन्हा उचल घेणार नाही, याची काळजी या सामन्यात रॉयनेच घेतली. फॉर्मात असणाऱ्या ज्यो रूट आणि जोस बटलर यांनी नंतर थाटात इंग्लंडच्या विजयावर शिक्कामोर्तब केले.