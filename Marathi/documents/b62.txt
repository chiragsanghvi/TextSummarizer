अर्थव्यवस्थेच्या वाढीची गती वाढविण्यासाठी सरकारच्या बाजूने काही खर्च करणे अपरिहार्य आहे. सातवा वेतन आयोग आणि ‘एक हुद्दा, एक निवृत्तिवेतन‘ या योजनांमुळे केंद्र सरकार सुमारे रु. 95 हजार कोटींची रक्कम अदा करणार आहे. यामुळे औद्योगिक क्षेत्रातील उत्पादनाला, तसेच आर्थिक गुंतवणुकीला गती येईल. पायाभूत सुविधांसाठी रु. 2.21 लाख कोटींचा खर्च केला जाणार आहे. यात रस्तेबांधणीसाठी रु. 97 हजार कोटींचा समावेश आहे. 2016-17 मध्ये राष्ट्रीय महामार्गांसाठी 10 हजार कि.मी.ची नवीन कामे मंजूर करण्याचे लक्ष्य आहे. मोटरवाहन कायद्यात बदल करून परवाना पद्धत रद्द करणे आणि सर्वांना परवडेल अशी सुरक्षित बससेवा उपलब्ध करण्याचे क्षेत्र खासगी उद्योजकांनाही खुले केले जाईल. सार्वजनिक खासगी भागीदारीतून पूर्वी संमत झालेले अनेक प्रकल्प आज वादात अडकल्याने रखडले आहेत. त्यातून तोडगा काढून ते मार्गी लावण्यासाठी नवीन कायदा केला जाईल. व अशा भागीदाऱ्यांसाठी मार्गदर्शक सूचना जाहीर केल्या जातील. बॅंकांतील थकीत कर्जासाठी ऍसेट रिकन्स्ट्रक्‍शन‘ कंपनी‘मध्ये परकी गुंतवणुकीला परवानगी दिली जाईल. विमा, निवृत्तिवेतन, स्टॉक एक्‍स्चेंज आणि संपूर्ण भारतीय बनावटीचे अन्नप्रक्रिया उद्योग यातील परकीय गुंतवणुकीला सुलभता आणली जाईल. 

आर्थिक क्षेत्रामध्येही महत्त्वाच्या बदलांची नांदी आहे. जनरल इन्शुरन्स कंपन्या स्टॉक एक्‍स्चेंजवर नोंदल्या जाऊन त्यांची शेअरविक्री केली जाईल. कर्जाची वसुली करण्याच्या कायद्यात सुधारणा केली जाईल. बॅंकांमध्ये नवीन भांडवल घालण्यासाठी रु. 25 हजार कोटींची रक्कम अर्थसंकल्पात गृहीत धरली असली, तरी आवश्‍यकतेप्रमाणे अधिक रक्कमही उभारण्याची शक्‍यता अर्थमंत्र्यांनी व्यक्त केली आहे. छोट्या व मध्यम उद्योगांसाठी असणाऱ्या ‘मुद्रा बॅंके‘साठी रु. 1 लाख 80 हजार कोटींचे लक्ष्य ठेवले आहे. आर्थिक शिस्त पाळण्याच्या दृष्टीने वित्तीय तूट 3.50 टक्‍क्‍यांवर आणली जाणार आहेच, पण ‘आधार‘ कार्डाच्या आधाराने सरकारी अनुदान योग्य व्यक्तींपर्यंत पोचण्याच्या योजना वाढविल्या जाणार आहेत. स्वयंपाकाच्या गॅसवरील अनुदान थेट लाभार्थ्यांच्या बॅंक खात्यात पोचविण्याच्या योजनेला अभूतपूर्व यश लाभले. यामुळे खत अनुदानालाही ही योजना लागू केली जाणार आहे. 3 लाख रास्त भाव दुकानांचे संगणकीकरण केले जाईल. योजनेअंतर्गत खर्च (प्लॅन एक्‍स्पेंडिचर) 15.3 टक्के वाढवून रु. 5.50 लाख कोटींपर्यंत नेला जाणार आहे. पुढील वर्षापासून ‘प्लॅन‘ व ‘नॉन-प्लॅन‘ अशी वर्गवारी न ठेवता ‘भांडवली‘ व ‘बिगरभांडवली‘ अशी अधिक सयुक्तिक विभागणी केली जाईल. 

आर्थिक तूट वाढू न देण्याची दक्षता घेत असल्यामुळे या अर्थसंकल्पामध्ये करांमध्ये कुठलीही लक्षणीय सवलत दिली गेली नाही. छोट्या वैयक्तिक करदात्यांना कलम 87 अ प्रमाणे रु. 2000 ही करात सूट मिळत होती. ती वाढवून रु. 5,000 करण्यात आली आहे. त्यामुळे रु. 2 लाख 50 हजारापर्यंतच्या उत्पन्नावर कर पडणार नाही, तर रु. 5 लाखापर्यंतच्या करदात्यांना 3,000 रुपयांचा अतिरिक्त लाभ होईल. घरभाड्यावरील सवलतीची रक्कम वार्षिक रु. 24 हजारवरून रु. 60 हजार केली आहे. प्रथमच घर खरेदी करणाऱ्या करदात्यांना गृहकर्जाची वजावट रु. 50 हजारांनी वाढवून देण्यात आली आहे. यासाठी घराची किंमत रु. 50 लाखांच्या आत, तर कर्जाची रक्कम रु. 35 लाखांच्या मर्यादेत असावी लागेल. स्वस्त घरांची निर्मिती करणाऱ्या बांधकाम व्यावसायिकांना 3 वर्षांसाठी करमुक्ती देण्यात आली आहे. 