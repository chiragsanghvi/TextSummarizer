नो बॉल, नो फायनल

मुंबई - जेथे एकेक चेंडू महत्त्वाचा, तेथे नो बॉल म्हणजे गुन्हा ठरतो... तेथे भारतीयांनी दोनदा नो बॉल टाकले आणि या दोन्ही वेळेस बाद करणाऱ्या संधी असलेल्या लेंडल सिमन्सने भारतास या चुकीचे मोल चुकवायला लावले. विश्‍वकरंडक विजेतेपदाची सुरू केलेली भारताची मोहीम अखेर उपांत्य सामन्यात संपुष्टात आली. वेस्ट इंडीजने दिमाखात अंतिम फेरीत धडक मारली. 
 
वानखेडे स्टेडियम पुन्हा एकदा टीम इंडियाला अपयशी ठरले असले तरी, केलेल्या चुकाच त्यांना महागात पडल्या. पुन्हा एकदा कोहलीच्या विराट फलंदाजीमुळे 192 अशी उभारलेली भक्कम धावसंख्या विजय मिळवून देऊ शकली नाही. गेलचे वादळ आलेच नाही; पण स्पर्धेत प्रथमच खेळणारा सिमन्स (नाबाद 83), चार्ल्स (52) आणि रसेल (नाबाद 37) या तिघांच्या तुफानाने भारताचे आव्हान उद्‌ध्वस्त केले. 

लेंडल सिमन्स हा मुंबई इंडियन्सचा खेळाडू. वानखेडे हे त्याच्यासाठी घरचे मैदान. ऐनवेळी संघात समावेश झाल्यामुळे तो स्पर्धेत आज पहिलाच सामना खेळला. तो 18 आणि 52 धावांवर असताना बाद झाला होता; परंतु पहिल्या वेळी अश्‍विनने आणि दुसऱ्या वेळी पंड्याचे ते चेंडू नो बॉल होते. अशी दोन जीवदाने दिलेल्या भारताने स्वतःच्याच पायावर धोंडा मारून घेतला. 

भारताने मोठी धावसंख्या उभारल्यानंतर ख्रिस गेलचे तुफान कसे रोखले जाते, हे महत्त्वाचे ठरणार होते. गेलसाठी निश्‍चितच डावपेच तयार होते; पण नेहराच्या पहिल्याच षटकांत चौकार मारून गेलनेही आपण तयार असल्याचे दाखवून दिले; मात्र पुढच्या षटकांत बुमराहने थेट यष्टींवरच चेंडू टाकून गेलचा खेळ खल्लास केला. त्या वेळी वानखेडे स्टेडियमवर जणू विजयाचाच माहोल होता. त्यातच नेहराने सॅम्युल्स माघारी धाडले. विंडीज 2 बाद 19. ऐनवेळी संघात समावेश करण्यात आलेला लेंडल सिमन्स मैदानात आला आणि घरच्याच मैदानावर फलंदाजी करत आहोत, अशी त्याने टोलेबाजी सुरू केली. दुसऱ्या बाजूने चार्ल्सही तोडीस तोड फटके हाणत होता. या दोघांच्या हल्ल्यासमोर कोणत्याही भारतीय गोलंदाजाचा निभाव लागत नव्हता. 67 चेंडूंत या दोघांनी 97 धावांची भागीदारी केली. हतबल झालेल्या धोनीने कोहलीला गोलंदाजी दिली आणि त्याने पहिल्याच चेंडूवर चार्ल्सला बाद केले. पुन्हा एकदा उत्साह संचारला होता. 

सिमन्सलाही बाद करण्याची संधी पुन्हा चालून आली होती; पण या वेळी पंड्याने नो बॉल टाकला. त्यानंतर मिळालेल्या फ्री हिटवर षटकार मारून त्याने आणखी डागणी दिली. सिमन्स आणि रसेल यांनी शिल्लक चेंडू आणि आवश्‍यक धावा यांतील अंतर भराभरा कमी करण्याचा सपाटा लावला. 

धोनीने पुन्हा नाणेफेक गमावली 
तत्पूर्वी टीम इंडियाचा कर्णधार धोनीने नाणफेकीचा कौल आपल्या बाजूने लागण्यासाठी पुन्हा एकदा डाव्या हाताने नाणेफेक केली; पण पुन्हा त्याला दैवाने साथ दिली नाही आणि प्रथम फलंदाजी करण्याचे निमंत्रण मिळाले. शिखर धवनला वगळल्यामुळे अजिंक्‍य रहाणे आणि रोहित शर्मा असे मुंबईकर सलामीची जोडी तयार झाली; पण पहिली दोन षटके त्यांनी जम बसवण्यासाठी वाया घालवली. त्यामुळे दोन षटकांत सहा अशीच सुरवात झाली. 

रहाणे पहिलाच सामना खेळत असल्यामुळे रोहितला गिअर बदलण्याशिवाय पर्याय नव्हता; पण विंडीज कर्णधार सॅमीनेही वेगळे डावपेच लढवले होते. पहिल्या चार षटकांत चार वेगवेगळे गोलंदाज वापरले; मात्र रोहितची बॅट चालली. 5 षटकांत 35 अशी सुरवात केल्यानंतर त्याने रसेलला टार्गेट केले. त्याच्या नो बॉलवर षटकार मारला आणि पुढच्या फ्री हिटवरही षटकार खेचला. दोन चेंडूंत 13 धावा मिळाल्या. या षटकांत एकूण 20 धावांची कमाई झाली आणि जीवात जीव आला. रोहितची बॅट या स्पर्धेत प्रथमच तळपत आहे, असे वाटत असतानाच तो बद्रीच्या चेंडूवर पायचीत झाला. 

विराटचा दणका 
भारतीय संघाचा सुपरमॅन विराट कोहली आठव्या षटकांत मैदानात आला तेव्हा अख्खे स्टेडियम टाळ्यांच्या गजराने दणाणले आणि विराटनेही आपल्या दणकेबाज फलंदाजीने प्रेक्षकांच्या या स्वागताचा मान राखला. खरे तर विराट एका धावेवर असताना दोनदा धावचीत होता होता वाचला. फ्री हिटवर तर दोनदा चेंडू यष्टींच्या बाजूने सूरभर अंतरावरच होता. ब्राव्होच्या याच षटकात विराटने खणखणीत चौकार मारून तुफानाची जणू वर्दीच दिली. 

रहाणेचा एव्हाना जम बसला होता; पण त्याला प्रयत्न करूनही टोलेबाजी करता येत नव्हती, त्यामुळे दोन-दोन धावा पळून काढण्यावर त्याचा भर होता. 15 व्या षटकापर्यंत रहाणे मैदानात होता. आता एक तर वेगवान टोलेबाजी करणे किंवा बाद होऊन उरलेल्या फलंदाजांना मैदानात येऊ देण्याशिवाय पर्याय नव्हता. अखेर असाच फटका मारून तो बाद झाला. 

पुन्हा विराट-धोनीचे आक्रमण 
विराटच्या साथीला धोनी आल्यानंतर ऍक्‍शन घडणार हे निश्‍चित होते. एका धावेच्या ठिकाणी दोन दोन धावा, तर हे दोघे जण विंडीज क्षेत्ररक्षकांच्या खिशातून पैसे काढून आणावेत असे काढत होते. एकदा तर तीन धावाही पळून काढल्या; पण या धावपळीत आणि हवेत प्रचंड आर्द्रता असल्यामुळे विराट थकत होता. वारंवार पाणी मागवत होता; पण चिकाटी त्याने सोडली नाही. मोहालीप्रमाणे पुन्हा नेत्रदीपक फटकेबाजीची चौफेर पेरणी केली. अखेरच्या चार षटकांत विराट आणि धोनी यांनी 59 धावांचा पाऊस पाडला. त्यामुळे भारताला या स्पर्धेत प्रथमच 192 धावांची उभारणी करता आली. 

संक्षिप्त धावफलक 
भारत ः 20 षटकांत 2 बाद 192 (रोहित शर्मा 43 - 31 चेंडूंत 3 चौकार व 3 षटकार, अजिंक्‍य रहाणे 40 - 35 चेंडूंत 2 चौकार, विराट कोहली नाबाद 89 - 47 चेंडूंत 11 चौकार व 1 षटकार, महेंद्रसिंह धोनी नाबाद 15 - 9 चेंडूंत 1 चौकार, रसेल 4-0-47-1, बद्री 4-0-26-1) पराभूत वि. वेस्ट इंडीज ः 19.3 षटकांत 3 बाद 196 (चार्ल्स 52 - 36 चेंडूंत 7 चौकार व 2 षटकार, ख्रिस गेल 5, लेंडल सिमन्स नाबाद 83 - 51 चेंडूंत 7 चौकार व 5 षटकार, आंद्रे रसेल नाबाद 43 - 20 चेंडूंत 3 चौकार व 4 षटकार, नेहरा 4-0-25-1, बुमराह 4-0-42-1).