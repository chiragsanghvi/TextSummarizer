‘लायकीनुसारच भोपळा मिळाला’

कोची - विश्‍वकरंडक पात्रता फुटबॉल स्पर्धेत भारतास पुन्हा एकदा पराभव पत्करावा लागल्यामुळे मार्गदर्शक स्टीफन कॉन्स्टंटाईन संतापले. भारतीय फुटबॉल संघास लायकीनुसारच भोपळा मिळाला, अशा शब्दांत त्यांनी संताप व्यक्त केला.

तुर्कमेनिस्तानविरुद्धच्या लढतीत भारतास १-२ अशी हार पत्करावी लागली. या लढतीत भारताने पूर्वार्धात आघाडी घेतली होती. ‘गोलफलकावर आघाडी दिसत असेल; पण पूर्वार्धातही खराबच खेळ झाला होता. आमची जी लायकी होती, तेच आम्हाला मिळाले. कोणतीही कारणे देणे योग्य होणार नाही. इराणविरुद्धच्या लढतीने थकलो होतो, हे सांगणेही बरोबर नाही. मैदानावर जे होते, त्यांनी सर्वोत्तम खेळ केला नाही. आम्ही वाईटच खेळलो,’ असे कॉन्स्टंटाईन यांनी सांगितले.
