तुल्यबळ फलंदाजीमुळे सरस गोलंदाजी महत्त्वाची

भाकीत वर्तविण्यात माझ्यापेक्षा जास्त दूरदृष्टी असलेल्यांनी दुसऱ्या गटातून उपांत्य फेरीसाठी भारत व ऑस्ट्रेलिया या दोन संघांना पसंती दिली होती. आता केवळ एकच संघ पुढे जाईल. सर्वोत्तम खेळाचा दावा दोन्ही संघ करू शकणार नाहीत. 

भारताने मात्र कमालीच्या दडपणाखाली दोन सामने जिंकले आणि हे नक्कीच महत्त्वाचे ठरेल. दोन्ही संघांची फलंदाजी चांगली आणि तुल्यबळ आहे. त्यामुळेच गोलंदाजीत कोण सरस ठरते याला महत्त्व असेल. याबाबतीत सरस फिरकी गोलंदाजीमुळे भारताचे पारडे जड असेल. अश्‍विन स्पर्धेतील प्रमुख गोलंदाज ठरला आहे. त्याच्या चार षटकांवर कर्णधार विसंबून राहू शकतो. खेळपट्टीवर चेंडू वळाला तर जडेजा बहुमोल ठरेल आणि धोनी दोन षटके रैनालासुद्धा देऊ शकेल. या तुलनेत ऑस्ट्रेलियाकडे प्रभावी पण अननुभवी ऍडम झम्पा आणि ग्लेन मॅक्‍सवेल हेच पर्याय आहेत. 

वेगवान गोलंदाजीतही हेझलवूड आणि कुल्टर-नाईल हे दोघे फलंदाजीस अनुकूल खेळपट्टीवर फारसे धोकादायक ठरत नाहीत. अशा खेळपट्टीवर रोहित आणि वॉर्नर या दोन फटकेबाजांकडे लक्ष द्यावे लागेल. 
(टीसीएम) 
