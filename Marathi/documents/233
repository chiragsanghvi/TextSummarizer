
‘ऑर्गनायझर’मध्ये काँग्रेस नेते अभिषेक सिंघवी यांचा लेख
‘ऑर्गनायझर’ने माझ्याकडे अनेकदा लेखनाची मागणी केली होती व अखेर ती मान्य केली
राष्ट्रीय स्वयंसेवक संघाशी संबंधित असलेल्या ‘ऑर्गनायझर’ या नियतकालिकात देशद्रोह व अभिव्यक्ती स्वातंत्र्य या विषयावर ज्येष्ठ काँग्रेस नेते व पक्षाचे प्रवक्ते अभिषेक मनू सिंघवी यांनी लेख लिहिला आहे, त्यामुळे अनेकांच्या भुवया उंचावल्या आहेत.
सिंघवी यांनी म्हटले आहे, की ‘ऑर्गनायझर’ने माझ्याकडे अनेकदा लेखनाची मागणी केली होती व अखेर ती मान्य केली. काँग्रेस नेते असलेले सिंघवी यांनी या लेखात अभिव्यक्ती स्वातंत्र्याची बाजू अतिशय ठोसपणे मांडली असून अभिव्यक्ती स्वातंत्र्य व देशद्रोह या दोन गोष्टी एका वेळी असू शकत नाहीत. देशद्रोहाच्या आरोपाचा जास्त वापर करणे अयोग्य आहे. एआयएमआयएमचे नेते असाउद्दीन ओवैसी यांनी अलिकडे भारत माता की जय न म्हणण्याबाबत केलेले वक्तव्य निषेधार्ह आहे पण तरी सुद्धा त्यांचे वक्तव्यही देशद्रोहात बसत नाही. कन्हैया जे बोलला, ओमर खालीद व विनायक सेन व ओवैसी हे आतापर्यंत जे बोलले, त्यापद्धतीने कुणी बोलू नये असेच मलाही वाटते. ओवेसीसह काहींची वक्तव्ये ही योग्य नाहीत पण याचा अर्थ ते देशद्रोही आहेत, असा होत नाही. राज्यघटना त्यांना त्यांची मते मांडण्याचा अधिकार नाकारू शकत नाही. विरोधी मते मांडण्यापासून कुणालाही रोखू नये. मतांचे स्वातंत्र्य,अभिव्यक्ती स्वातंत्र्य असेल, तरच आपण पाकिस्तान किंवा दक्षिण आशियातील देशांपासून वेगळे आहोत, असे म्हणता येईल. सिंघवी यांनी सांगितले, की राष्ट्रीय स्वयंसेवक संघाशी संबंधित प्रकाशनासाठी लेख लिहिला तर गैर काही नाही, त्यात मुक्तपणे व्यक्त होण्याचे स्वातंत्र्यच प्रतीत होते. प्रकाशकांनी अनेकदा विनंती केल्यानंतर मी हा लेख लिहिला आहे



