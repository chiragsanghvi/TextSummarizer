β पाकविरुद्धची जिद्द कायम (ज्ञानेश भुरे)

टी-20 विश्‍वकरंडक स्पर्धेला सुरवात झाल्यापासून भारत आणि पाकिस्तान यांच्यातील सामन्याबाबत चर्चा होती. केवळ क्रिकेट प्रेमीच नाही, तर क्रिकेटचे फारसे ज्ञान नसणारे देखील या सामन्याची वाट बघत होते. सामना रात्री होता म्हणून ठिक. त्यामुळे कार्यालय आणि शाळा ओस पडण्याचे काहीच कारण नव्हते. ओस पडायचे ते रस्ते ओस पडले. टी. व्ही. संच विक्रेत्यांनी आपल्या दुकानातील सर्वच संचांवर या सामन्याचे प्रदर्शन केले. त्यामुळे चालत्या फिरस्त्यांची पावले दुकानासमोर थबकू लागली. सामन्याचे महत्त्व मैदानावर वेगळे होते. पण, मैदानाबाहेरही ते वेगळेच होते. पोलिसांच्या नजरा घडणाऱ्या घडामोडींवर लक्ष ठेवून होत्या. विश्‍वकरंडक स्पर्धेचा कार्यक्रम ठरल्यापासून या सामन्याविषयी कुतूहल होते. त्यात धरमशालेतील सामना रद्द करण्यात आल्याने ते जणू धर्म संकट ठरू लागले होते. क्षमता नसतानाही पाकिस्तान क्रिकेट मंडळ विश्‍वकरंडक स्पर्धेतून बाहेर पडण्याच्या धमक्‍या देत होते. त्यामुळे हा सामना दोघांसाठी प्रतिष्ठेचा बनला. त्यात भारतात आल्यावर पाकिस्तान कर्णधार शाहिद आफ्रिदी आणि शोएब मलिक यांनी भारतात पाकिस्तानपेक्षा अधिक प्रेम मिळते असे सांगून या सामन्यातील कुतूहल अधिक वाढवून ठेवले होते. 

दिवसभर पाऊस पडल्याने चाहते हळूहळू निराश होऊ लागले होते. पण, नियतीच्या मनातही हा सामना व्हावा असेच होते. पावसाने विश्रांती घेतली. कुठल्याही खेळाचा सामना म्हटला की कोलकातावासीय मैदानावर खच्चून गर्दी करतात. त्यात यावेळी त्यांचा लाडका सौरभ गांगुली बंगाल क्रिकेट संघटनेचा अध्यक्षपदावर होता. त्यामुळे कोलकातावासीयांची थोडी थोडकी नव्हे, तर 61, 337 पावले ईडन गार्डन्सवर वळाली. क्रिकेटचे मैदान आता अल्पावधीतच युद्धभूमी ठरणार होती. बघता बघता सामना सुरू होऊन संपला देखील. विराट कोहली आणि युवराज सिंग भारताच्या विजयाचे शिल्पकार ठरले. कधी नव्हे, तो विराट कमालीच्या संयमाने खेळला. युवराजची त्याला साथ मिळाली. धावा फक्त मोठ्या फटक्‍यांनी होतात हे भारतीय फलंदाजीचे वैशिष्ट्य. पण, यावेळी पावसामुळे धोकादायक ठरू पाहणाऱ्या खेळपट्टीवर खेळणे कठिण होते. कोहलीने ते जाणले आणि मोठ्या फटक्‍यांना आवर घालत एकेरी धावांनी सामना आवाक्‍यात आणला. शोएब मलिकने टाकलेले ते अकराव्या षटकाने भारताचा विजय खऱ्या अर्थाने लिहिला. एका षटकारासह कोहलीने त्या षटकांत अकरा धावा घेतल्या. दुसऱ्या बाजूने युवराजने महंमद इरफानला प्रेक्षकांत भिरकावले. वहाबला देखील तोच धडा दिला. आवश्‍यक धावगतीचे आव्हान कमी झाले. विजय दिसू लागला. चाहत्यांनी आपले फटाके बाहेर काढले. केवळ वातीला काडी लावायचाच अवकाश होता. पण, युवराजला खेळपट्टीवर थांबणे जमले नाही. त्याने घाई केली आणि आपली विकेट दिली. त्यावेळी महेंद्रसिंह धोनी खेळपट्टीवर आला. त्यावेळी समालोचकांनी "दि रियल मॅन इज कमिंग‘ असे कॉमेंट केली. युवराज बाराव्या षटकांत बाद झाला. तेव्हा भारताला विजयासाठी 35 धावांची आवश्‍यकता होती. कोहलीचा संयम टिकून होता. त्याने आज तब्बल 19 धावा एकेरी काढल्या. एकेरी धाव काढतच त्याने आपले अर्धशतक पूर्ण केले. पण, शांत बसेल तो धोनी कसला. त्याने सोळाव्या षटकांतच विजयावर थाटात शिक्कामोर्तब करत भारतीय चाहत्यांच्या जल्लोषाला सुरवात करून दिली. 

झालं, घोड गंगेत न्हालं, आता भारताने विश्‍वकरंडक जिंकला नाही, तरी चालेले, बुरा मत मानो को (होली) है, असे संदेश एकामागून एक फिरू लागले. हा विजय मिळाला असला, तरी भारताचा धोका अजून टळलेला नाही. त्यांना ऑस्ट्रेलिया आणि बांगलादेश यांच्याविरुद्धचे सामने बाकी आहेत. हे दोन्ही सामने त्यांना जिंकायचेच आहेत आणि त्यातील एक सामना त्यांना मोठ्या फरकाने जिंकावा लागेल. त्याचवेळी न्यूझीलंड विरुद्ध पाकिस्तान या सामन्यावर देखील त्यांना नजर ठेवून रहावे लागेल. हे आजचे नाही. प्रत्येक वेळे भारतीय संघ असाच दुसऱ्यांच्या सामन्यांची कुबडी हातात घेऊन आपली वाटचाल करतो. गळ्याशी येईपर्यंत आपण वाट बघतो. नंतर आपली अस्त्रे बाहेर काढतो. या वेळी देखील हेच करावे लागणार आहे. रोहित शर्मा आणि शिखर धवन यांना अजून काही जमलेले नाही. सुरेश रैना आपण फलंदाज आहोत, हे विसरलेला दिसतोयं. त्याची फिरकी दोन्ही सामन्यात पूरक ठरतीयं. अश्‍विन आणि जडेजा नावाचं ट्रम्प कार्ड अजूनही चालू आहे. पावसाळी हवामान आणि दमट झालेली खेळपट्टी पाहून धोनीने तोच संघ कायम ठेवला. पण,पाकिस्तानने विनाकारण आपल्या वेगवान गोलंदाजांवर भर दिला. त्यांनी फिरकी गोलंदाजांना कमी लेखून चूक केली आणि तीच त्यांच्या मुळावर उठली. पाकिस्तानची फलंदाजी सुरू होती, तेव्हा खेळपट्टी आहे की काय ? असा विचार पुन्हा एकदा मनांत डोकावून गेला. फिरकीस साजेशी खेळपट्टी असावी, पण ती इतकी. नागपूरला फटका बसल्यानंतरही डोळे उघडल्यासारखे वाटत नव्हते. अश्‍विन सोडा जडेजा आणि रैनाचे चेंडू हात हातभर वळत होते. उसळत होते. भारताच्या या दर्जेदार फिरकीचा सामना पाकिस्तानच्या फलंदाजांना करता आला नाही. पाकिस्तानची संघ निवड चुकली याचा अंदाज तेव्हाच आला. पण, शेवटी जो जिता वही सिंकदर. विजयाचे श्रेय काढून घेता येत नाही. 

भारत पुन्हा जिंकला आणि पाकिस्तान विरुद्ध ही सर्वांत मोठी बाब आहे. पाकिस्तानची जुना संघ आठवा. इम्रान, वकार, मुदस्सर, मियॉंदाद, अक्रम, इजाज अहमद, मंझूर इलाही असे खेळाडू होते की भारताविरुद्धचा सामना म्हटला की ते "जिहाद‘ ठोकूनच खेळायचे. कुठल्याही क्षणातून ते सामना फिरवायचेच.भारत-पाकिस्तान सामना म्हटला की विजय पाकिस्तानचा असे समीकरण त्या वेळी काही काळ होते. आता चित्र बदलले आहे. भारतीय युवक त्यांच्यावर प्रतिहल्ला करतात आणि भारत-पाकिस्तान सामना म्हटला की विजय भारताचा हे नवे समीकरण त्यांनी जुळवून आणले. हेच वर्षोनुवर्षे टिकून रहावे हीच इच्छा.
