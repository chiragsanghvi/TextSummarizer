चहावाला ते दिग्दर्शक... अजित साबळेचा प्रेरणादायी प्रवास

वडाळा - सहावीत शिकत असताना अभिनयात करिअर करायची जिद्द उराशी बाळगून एका मुलाने थेट मुंबई गाठली. कामाच्या शोधात त्याला चहाच्या टपरीवर काम मिळाले. पुढे नाटकाच्या वेडाने तो इतका झपाटून गेला की अभिनेता म्हणून नावारूपालाही आला. आता चक्क त्याचा चित्रपट येतोय... कोल्हापूर जिल्ह्यातील आजरा तालुक्‍यातील खानापूर गावात राहणाऱ्या अजित साबळे याचा "चहावाला ते दिग्दर्शक‘ असा प्रवास तरुणाईला नक्कीच प्रेरणादायी आहे. 

लाखो नागरिकांची स्वप्ननगरी असलेल्या मुंबईत प्रत्येक जण काही ना काही स्वप्न उराशी बाळगून येतो. आपण पाहिलेले स्वप्न मुंबईत पाऊल ठेवल्यानंतर पूर्ण होणार... मग त्यासाठी कितीही आटापिटा करावा लागला तरी चालेल... यश आपलेच आहे, हाच उद्देश डोळ्यापुढे ठेवून अनेक जण ध्येयाने झपाटून काम करीत असतात. अजित साबळे त्यापैकीच एक उदाहरण. अजितने नामांकित 16 नाटकांत, सहा मालिकांत व पाच चित्रपटांत काम केले आहे. चार शॉर्ट फिल्म केल्यानंतर लेखक-दिग्दर्शक म्हणून तो "पटरी बॉईज‘ या पहिल्या चित्रपटाची निर्मिती करीत आहे. 

चित्रपटसृष्टीबद्दलची कुठलीही पार्श्‍वभूमी नसणाऱ्या आणि नाटक-चित्रपटांना विरोध असणाऱ्या कुटुंबात अजयचे बालपण गेले. गावात यात्रेनिमित्त होणाऱ्या सोंगी भजनामध्ये सोंगाड्या म्हणून फार आवडीने तो काम करायचा. याच क्षेत्रात करिअर करायचे म्हणून आजरा हायस्कूलमध्ये सहावीमध्ये शिकत असतानाच कोणाचेही न ऐकता त्याने थेट मुंबई गाठली. घरची परिस्थिती, शिक्षणात न रमणारे मन व अभिनेता होण्याची जिद्द पूर्ण करण्यासाठी त्याचा संघर्ष सुरू झाला. अनेक अडचणींवर मात करत त्याने लोअर परळमध्ये एका चहाच्या टपरीवर दिवसा काम केले. रात्री "सहकार नाईट‘ शाळेत शिकत अभिनय कार्यशाळेत तो जाऊ लागला. नाटकाच्या वेडाने झपाटल्याने अल्प कालावधीतच कलासक्त म्हणून लालबाग-परळ विभागात तो प्रसिद्ध झाला. नाटक आणि चित्रपटांत कामे मिळत होती; मात्र घरच्यांचा विरोध होता. अशा वेळी श्‍याम राणे, नामदेव जाधव, विठोबा तेजम, विलास जाधव आदी मित्रांच्या सहकाऱ्याने आणि आधाराने पथनाट्य, एकांकिका व लोकनाट्य असा प्रवास करत त्याने संघर्ष चालूच ठेवला. 

त्यानंतरच्या काळात "चौकट राजा‘ हा नवोदित कलाकारांचा संघ तयार करून नाटक आणि चित्रपट व्यवसायात त्याने पाऊल मजबूत केले. मायबोली वाहिनी, एनडी टीव्ही वाहिनी, मी मराठी, सह्याद्री, मस्ती व कलर्स वाहिनीवर अजितने अभिनय, लेखन व दिग्दर्शनाच्या कामांचा धडाका लावला. आता त्याचेच लेखन आणि दिग्दर्शन असलेल्या "पटरी बॉईज‘ चित्रपटाचे काम तो पाहत आहे. या चित्रपटासाठी मनोज पेरूनकर यांच्यासोबत तो पटकथा, संवाद व दिग्दर्शन करत आहे. हा चित्रपट हार्बर रेल्वेमार्गाच्या बाजूने असणाऱ्या झोपडपट्टीतील सहा मित्रांची कथा आहे. त्यात नव्या चेहऱ्यांसोबत काही नावाजलेले जुने चेहरेही आहेत. 

अनेक सामाजिक विषय चित्रपटासारख्या प्रभावी माध्यमातून हाताळायचे असून, स्वतःची वेगळी छाप निर्माण करण्यावर भर आहे, असे अजित सांगतो. तीव्र इच्छाशक्ती आणि अथक परिश्रमाने आपले ध्येय लवकरात लवकर गाठता येते, याचे उत्तम उदाहरण अजितने घालून दिले आहे.