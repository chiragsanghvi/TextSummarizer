श्रीलंकेचे अपयश निवड समितीने स्वीकारले

कोलंबो - टी-२० विश्‍वकरंडक स्पर्धेतील श्रीलंका संघाच्या अपयशाची कामगिरी त्यांच्या निवड समितीने स्वीकारली आहे. निवड समिती अध्यक्ष अरविंदा डिसिल्वा म्हणाले, ‘‘विश्‍वकरंडक स्पर्धेसाठी अगदी ऐनवेळी संघात काही बदल केले असले तरी ते संघाचे हित लक्षात घेऊनच करण्यात आले होते. हेच निर्णय फसल्यामुळे अपयशाची जबाबदारी आम्ही स्वीकारत आहोत.’’ श्रीलंका सरकारने विजेगुणवर्धने यांची निवड समिती बरखास्त केली होती. त्यानंतरच डिसिल्वा यांची नियुक्ती करण्यात आली होती. अपयशाची जबाबदारी स्वीकारतानाच डिसिल्वा यांनी लाहिरू थिरीमन्नेच्या निवडीचे समर्थन केले; तर मलिंगाबाबत त्याच्याशी चर्चा केल्यानंतरच निर्णय घेऊ, असे स्पष्ट केले.