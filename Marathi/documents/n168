नाट्यगृहांची दुर्दशा अन्‌ प्रेक्षकांची वागणूक!

नागपूर : केवळ नागपुरातीलच नव्हे तर संपूर्ण राज्यात नाट्यगृहांची सारखीच अवस्था आहे. अनेकदा तक्रार केली, पण व्यवस्थापनातील लोक सोयीस्करपणे दुर्लक्ष करतात, अशी खंत अभिनेते संजय मोने यांनी व्यक्त केली. त्याच वेळी अभिनेत्री स्वाती चिटणीस यांनी नाटक सुरू असताना मोबाईलवर खेळणाऱ्या प्रेक्षकांच्या वागणुकीवर प्रश्‍नचिन्ह उभे केले. 

"शेवग्याच्या शेंगा‘ नाटकाच्या निमित्ताने संजय मोने व स्वाती चिटणीस यांच्यासह अतिषा नाईक, कादंबरी कदम, निखिल राऊत, सीमा घोगळे हे नाट्य कलावंत नागपुरात आहेत. संजय मोने म्हणाले, "नाट्यगृहांची अवस्था मुंबई, नाशिकसह संपूर्ण महाराष्ट्रातच वाईट आहे. या गोष्टी संबंधित व्यवस्थापनाच्या निदर्शनास आणून देण्याचा आम्ही प्रयत्न करतो. तर ते दखल घेत नाहीत. त्यामुळे वर्षानुवर्षे अशाच अवस्थेत कलावंत प्रयोग करत आहेत आणि प्रेक्षकही नाटक बघायला येत आहेत.‘ स्वाती चिटणीस यांनी नाटकासाठी येणाऱ्या प्रेक्षकांच्या वागणुकीवरही आक्षेप घेतला. "नाटकात ब्लॅकआऊट झाला की सभागृहातील प्रेक्षकांचे चेहेरे मोबाईलच्या लाइटने उजळतात. किमान शंभर प्रेक्षक तरी अंधार झाल्याबरोबर मोबाईल सुरू करतात. नाटकादरम्यान फोनवर बोलणे, लहान मुलांचे रडण्याचे आवाज, पदार्थांचे वास यामुळे कलावंत त्रस्त होऊन जातात. अनेकदा सूचना करूनही त्यांच्या वागण्यात किंचितही फरक पडत नाही,‘ या शब्दांत त्या रोष व्यक्त करतात. नव्या पिढीतील कलावंतांकडून अनेक गोष्टी शिकण्यासारख्या असल्या तरी भाषेची मात्र बोंब आहे, असे संजय मोने म्हणतात. "नवी पिढी प्रत्येक नाटकात जीव ओतून काम करते. हे गुण शिकण्यासारखेच आहेत. पण मराठीचे अपुरे ज्ञान आहे, त्यामुळे भाषा शिकण्यावर त्यांनी भर द्यायला हवा,‘ असेही ते म्हणाले.