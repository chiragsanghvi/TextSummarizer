"फॅन' असावा तर असा! शाहरूखसोबत काम करण्याची मनीषची मनीषा पूर्ण

मुंबई - वयाच्या तेराव्या वर्षी एका मुलाने सुपरस्टार शाहरूख खानचा "बाजीगर‘ चित्रपट पाहिला. शाहरूखवर तो एवढा फिदा झाला की तेव्हापासूनच त्याच्याबरोबर काम करण्याची स्वप्ने त्याला पडू लागली. दिग्दर्शक बनून शाहरूखबरोबर चित्रपट करण्याच्या ध्येयाने त्याला झपाटून टाकले. एवढेच नाही तर आपला चित्रपट "यशराज बॅनर्स‘ने बनवावा, असेही त्याने मनोमन ठरविले. प्रयत्नांची पराकाष्ठा केली आणि आता त्याचे स्वप्न प्रत्यक्षात आले आहे... मनीष शर्मा असे त्या मुलाचे नाव आणि त्याच्या आगामी "फॅन‘ चित्रपटाचा हीरो आहे, शाहरूख खान... निर्मिती अर्थातच "यशराज बॅनर्स‘ची. 

मनीष मूळचा दिल्लीचा. चित्रपटाच्या वेडाने झपाटलेल्या मनीषने फिल्ममेकिंगचा कोर्स केला आणि मुंबईत स्थायिक झाला. दिग्दर्शक म्हणून तो यशाची एक एक पायरी चढत आहे. "बॅण्ड बाजा बारात‘, "लेडीज व्हर्सेस रिकी बेहेल‘ आणि "शुद्ध देसी रोमान्स‘ हे त्याने दिग्दर्शित केलेले चित्रपट गाजले. काहीसा हटके असलेल्या "दम लगा के हैशा‘ चित्रपटाची निर्मितीही त्याने केली आहे. आपल्या प्रगतीविषयी मनीष समाधानी असला तरी किंग खानबरोबर काम करण्याचे त्याचे स्वप्न त्याला स्वस्थ बसू देत नव्हते. अखेर प्रयत्नाला यश आले आणि शाहरूखचा जबरदस्त फॅन असलेल्या मनीषच्या त्याच नावाच्या चित्रपटात तो लीड रोलमध्ये आहे. 

सध्या मनीषचा आनंद गगनात मावेनासा झाला आहे. तो म्हणाला, की "फॅन‘ची कथा वाचताच शाहरूखला घेऊनच काम करायचे मी निश्‍चित केले. "रब ने बना दि जोडी‘साठी सहायक दिग्दर्शक असतानाच शाहरूखची स्टाईल आणि एकूणच त्याच्या कामाची शैली मी पाहिली होती. तेव्हाच "फॅन‘साठी त्यालाच घ्यायचे मी ठरविले. आदित्य चोप्रा यांनाही माझी कल्पना आवडली. मुळात मला दिग्दर्शकच व्हायचे होते; मात्र निर्माता झालो ते आदित्य यांच्यामुळे. त्यांनी मला प्रोत्साहन दिले नि मी चित्रपट बनविला. यशराज बॅनर्सबरोबर मी काम केलेले आहे. त्यांचे तीन चित्रपट मी दिग्दर्शित केलेत; मात्र किंग खान, यशराज बॅनर्स आणि मी असे आम्ही तिघे जण एका चित्रपटासाठी नक्कीच एकत्र येऊ, असे माझे स्वप्न होते आणि आता ते सत्यात उतरत असल्याने मी खूश आहे. 

शाहरूख हीरो तरी गाणे नाही 
शाहरूख खान आणि सुरेल रोमॅंटिक गाणी असा चित्रपट सुपरहिट होण्याचा एक यशस्वी फॉर्म्युला आहे; परंतु "फॅन‘मध्ये एकही गाणे नाही. त्याबाबत मनीष शर्मा म्हणाला, ""आम्हाला गाण्याची आवश्‍यकता वाटली नाही. म्हणून चित्रपटात एकही गाणे नाही; मात्र एक "फॅन अँथम‘ बनविलेले आहे. ते चित्रपटाच्या प्रमोशनसाठी आहे. एखादा फॅन आपल्या आयडियल हीरोबाबत किती वेडा असू शकतो, हे त्यात सांगण्यात आले आहे. शाहरूखवरच ते चित्रित झाले आहे. दिल्लीतील काही खऱ्याखुऱ्या लोकेशन्सवर आम्ही ते चित्रित केले आहे. विशाल-शेखर यांनी त्याला संगीत दिले असून, गायक नकाशने ते गायले आहे.