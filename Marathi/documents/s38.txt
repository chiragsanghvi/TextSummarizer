अग्रलेख : विंडीजचा धडाका

वेस्ट इंडीजने जिंकलेल्या विश्‍वकरंडकांचे जगभरातील क्रिकेटवर दूरगामी परिणाम होणार आहेत; पण भारताने हातातोंडाशी आलेला विश्‍वकरंडक का आणि कशामुळे गमावला, याचा आपल्याला गांभीर्याने विचार करावा लागेल. 

अखेर जगभरातील क्रिकेटचाहत्यांना धक्‍क्‍यांमागून धक्‍के देत वेस्ट इंडीजने "टी-20‘ विश्‍वकरंडकांवर आपली मोहोर उमटवली आहे! रविवारची रात्र उलटण्यास काही घटिका शिल्लक असताना विंडीज पुरुषांनी विश्‍वकरंडक उंचावला होता, तर त्याच संध्याकाळी सूर्य अस्ताला जात असताना, कोलकात्याच्या त्याच मैदानावर विंडीजच्या महिलांनीही "टी-20‘ विश्‍वकरंडकावर आपले नाव कोरले होते! अलीकडेच विंडीजच्याच 19 वर्षांखालील युवकांनीही विश्‍वकरंडक जिंकला होता. त्यामुळेच भारतात गेले काही आठवडे तुफान रंगलेल्या क्रिकेटच्या एका अध्यायावर पडदा पडताच, "वेस्ट इंडीजने पोराबाळांसह क्रिकेटचे "विश्‍व‘ पादाक्रांत केले!‘ असे मेसेज फिरू लागले. क्रिकेटचा खेळ हा अनिश्‍चिततेचा आणि शेवटच्या चेंडूपर्यंत साऱ्या शक्‍यता उलट्यापालट्या करून सोडणारा आहे, यावर या निकालांनी शिक्‍कामोर्तब केले आणि त्यातच या खेळाची खरी मौज आहे. वेस्ट इंडीज हा करंडक जिंकेल, असे कोणाच्याही ध्यानीमनी नव्हते आणि दस्तुरखुद्द विंडीज कर्णधारानेही या मालिकेत वारंवार त्याची कबुली दिली होती. तरीही यश विंडीजच्याच गळ्यात माळ घालून कसे गेले, त्या रहस्याची उकल शेवटच्या षटकातील पहिल्या चार चेंडूंवर सी. ब्रेथवेटने सणसणीत षटकार खेचल्याने झाली आणि विंडीजकडे एक-दोन वा 11 नव्हे, तर थेट 15 "मॅचविनर्स‘ आहेत, याची प्रचिती आली. या विश्‍वकरंडकासाठी "फेव्हरिट‘ अशी चर्चा असलेला भारत हा केवळ विराट कोहली वा फार तर कर्णधार महेंद्रसिंह धोनी यांच्यावर डोळे लावून बसत असताना विंडीजच्या तळापर्यंतच्या खेळाडूंनी आपली जिगर सोडली नाही आणि इंग्लंडच्या हातात जवळपास जाऊन पोचलेला विश्‍वकरंडक खेचून आणला. त्यांची जिद्द, इर्षा, उमेद आणि उत्साह यांना लाख लाख सलाम! 

वेस्ट इंडीजने जिंकलेल्या या विश्‍वकरंडकांचे जगभरातील क्रिकेटवर दूरगामी परिणाम होणार आहेत; पण आपण मात्र हातातोंडाशी आलेला विश्‍वकरंडक का आणि कशामुळे गमावला, याचा अधिक गांभीर्याने विचार करावा लागेल. इंग्लंडला अवघ्या 155 धावांत रोखल्यावर करंडक आता विंडीजचाच, अशी भावना निर्माण झाली होती. मात्र "प्रोफेशनल‘ इंग्लिश खेळाडूंचीही जिगर कमी नव्हती. त्यांनी पहिल्या तीन षटकांतच विंडीजची अवस्था 3 बाद 11 अशी केली आणि मुख्य म्हणजे तेव्हा ख्रिस गेलसारख्या हुकमी एक्‍क्‍याबरोबरच भारताविरुद्ध झुंजार नाबाद 82 धावा फटकावून विंडीजला अंतिम फेरीत नेणारे दोन बडे फलंदाज तंबूत परतले होते. तरीही विंडीजने उमेद गमावली नाही आणि सॅम्युअलने मैदानाचा ताबा घेत डी. ब्रॅव्हो, तसेच ब्रेथव्हाईट यांच्या साथीने विजय खेचून आणला. त्यामुळे आता केवळ सचिन तेंडुलकरला "देव‘ मानण्याचे वा विराट कोहलीला सचिनचा अवतार मानून मखरात बसवण्याचे दिवस संपले आहेत, हे भारतीय क्रिकेट नियामक मंडळानेच नव्हे, तर देशभरातील क्रिकेटशौकिनांनी लक्षात घ्यायला हवे. क्रिकेटचा खेळ हा सांघिक खेळ आहे, याचाच या देव्हाऱ्यांमुळे आपल्याला विसर पडत चालला होता. त्या भुलभुलैयातून आपल्याला बाहेर काढण्याचे मोठे काम या विश्‍वचषक स्पर्धेने केले, तर तो "करंडक‘ गमावल्यानंतरचाही आपला विजयच ठरेल. एकीकडे आपल्याकडे क्रिकेटपटूंचे दैवतीकरण सुरू असतानाच, विंडीज खेळाडू मात्र नाना प्रकारच्या आर्थिक, तसेच अन्य अडचणींना तोंड देत मैदानात उतरले होते. विंडीज क्रिकेट मंडळाशी तर त्यांची लढाईच सुरू होती. पण आता या विश्‍वकरंडकानंतर विंडीज मंडळाला जाग आली असून, अखेर मंडळाने या विजयानंतरचा 16 लाख डॉलरचा घसघशीत "प्राईज मनी‘ खेळाडूंत आपसात वाटून घेण्यास अनुमती दर्शवली असल्याचे दिसत आहे. 

पाच दिवसांच्या कसोटीचे रूपांतर 50 षटकांच्या आणि पुढे 20 षटकांच्या झटपट सामन्यांत झाले आणि फलंदाजांना सुगीचे दिवस आले. मात्र, या विश्‍वकरंडक स्पर्धेचे आणखी एक गमक म्हणजे गोलंदाजही सामने जिंकून देऊ शकतात, हे अनेकवार स्पष्ट झाले. सुदैवाने या स्पर्धेबरोबरच आधीच्या आशिया करंडक स्पर्धेतून बुमरा आणि पंड्या असे काही गोलंदाज आपल्या हाती लागले. पण सातत्याने अपयशी ठरणाऱ्या शिखर धवन, रोहित शर्मा, सुरेश रैना अशा फलंदाजांची जागा आपल्याला भरून काढायची आहे. सुदैवाने अजिंक्‍य रहाणेला धोनीने विंडीजविरुद्ध संधी दिली आणि त्याने 35 चेंडूत 40 धावा फटकावत त्या संधीचे सोने केले. त्यामुळे आता संघनिवडीचा विचारही धोनीला गांभीर्याने करावा लागेल. या स्पर्धेनंतर पाकिस्तानी कर्णधार शाहीद आफ्रिदीने कर्णधारपद सोडले आणि लगोलग धोनीच्याही निवृत्तीची चर्चा सुरू झाली. पण त्याने आपण झटपट क्रिकेटमधील एक सर्वाधिक "फिट‘ खेळाडू असल्याचे दाखवून दिले आहे. असो. आता आठवडाभरातच "आयपीएल‘ची धूम सुरू होईल. नवनवीन खेळाडू हुडकून काढण्याची ती नामी संधी आहे, हे भारतीय क्रिकेट मंडळाने लक्षात घेऊन आपली संघबांधणी केली, तर पुढचा "करंडक‘ आपला असेल! 