वेस्ट इंडीज संघाने दाखवून दिले सांघिक खेळाचे महत्त्व

वेस्ट इंडीजच्या जॉन्सन चार्ल्स, लेंडल सिमन्स आणि आंद्रे रसेल यांच्या क्रूर वाटाव्या अशा फटकेबाजीने भारताचे टी 20 विश्‍वकरंडक क्रिकेट स्पर्धेतील आव्हान संपुष्टात आणले. दुसऱ्याच षटकांत ख्रिस गेलला अवघ्या 5 धावांवर बाद केल्यानंतरही विंडीजच्या अन्य फलंदाजांनी भारतीय गोलंदाजांचा यथेच्छ समाचार घेतला. विंडीजच्या खेळाडूंनी दाखवलेले प्रदर्शन सर्वोत्तम असेच होते. कुणा एकावर हा संघ अवलंबून नाही, हेच त्यांच्या प्रदर्शनातून दिसून आले. जेव्हा एकापेक्षा अधिक खेळाडूंनी तयारी दाखविण्याची वेळ येते तेव्हा ते हातात हात घालून चालतात आणि संघाला उद्दिष्टापर्यंत पोचवतात. 

गोलंदाजी करताना "ओव्हरस्टेपिंग‘ झाल्याचा फटका भारतीयांना बसला. प्रथम अश्‍विन आणि नंतर हार्दिक पंड्या यांनी नो-बॉल टाकले. या दोन्ही चेंडूंवर लेंडल सिमन्स बाद होता. त्यानंतर जडेजा सीमारेषेवर सिमन्सचा झेल घेताना जाहिरातीला पाय टेकला. त्यापूर्वी त्याने चेंडू टॉस करून त्याने कोहलीकडे दिला होता. कोहलीने तो झेल घेतला. पण, टॉस करताना जडेजाचा जाहिरातीला लागलेला पाय महागात पडला. पंचांनी तो षटकार दिला. नो-बॉल हा खेळाचा अविभाज्य भाग आहे. पण चांगले संघ नो-बॉल पडणार नाहीत यासाठी कालजी घेतात. विशेष करून मर्यादित षटकांच्या सामन्यात नो-बॉल पडणार नाहीत यासाठी गोलंदाजच मेहनत घेतात. नो-बॉल टाळण्यासाठी कित्येकदा पॉपिंग क्रिझच्या मागूनच चेंडू टाकतात. 
 
विजेतेपदाच्या शर्यतीत त्यांचा प्रतिस्पर्धी इंग्लंड असेल. विंडीजविरुद्ध हरल्यानंतर त्यांनी स्पर्धेची अंतिम फेरी गाठताना मारलेली मुसंडी विसरता येणार नाही. त्यांच्या सलामीच्या फलंदाजांनी प्रत्येक वेळी चांगली सुरवात करून दिली. मधल्या फळीत जोस बटलरने आक्रमक फलंदाजी करताना "फिनिशिंग टच‘ दिला. अखेरच्या षटकांतही त्यांच्या गोलंदाजांनी चांगली कामगिरी केली. 

कोहली कारकिर्दीमधील सर्वोत्तम फॉर्ममध्ये आहे. चेंडू त्याच्या बॅटच्या मधोमध बसत आहे आणि त्याचा परिणाम म्हणून त्याने निर्विवाद वर्चस्व राखले. त्याने अखेरच्या दोन सामन्यांत केलेल्या 82 आणि 89 नाबाद धावांच्या खेळी त्याच्यासाठी वेगळ्या ठरला. त्याच्या याच सातत्यामुळे कोहलीच या आठवड्याचा आंतरराष्ट्रीय पुरस्काराचा मानकरी ठरतो. (पीएमजी) 
