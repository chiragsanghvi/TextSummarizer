रुपेरी पडदा पुन्हा "ऐश्‍वर्य'वंत

मुंबई - पाच वर्षे रुपेरी पडद्यापासून दूर असलेली ऐश्‍वर्या राय बॉलीवूडमध्ये परतली आहे. संजय गुप्ता दिग्दर्शित "जजबा‘ या चित्रपटातून ती कमबॅक करीत आहे. 

ऐश्‍वर्याचा "जजबा‘ 9 ऑक्‍टोबरला प्रदर्शित होणार आहे. चित्रपटात अभिनेत्री ऐश्‍वर्या रायबरोबर अभिनेता इरफान खान प्रमुख भूमिकेत आहे. जजबा हा ऍक्‍शन थ्रिलर चित्रपट आहे. त्यात ऐश्‍वर्याने अनुराधा नावाच्या वकिलाची व्यक्तिरेखा साकारली आहे. ती एकही खटला हरलेली नाही. निलंबित पोलिस अधिकारी योहाना ही व्यक्तिरेखा अभिनेता इरफानने साकारली आहे. योहानाला जुन्या कायद्यांबद्दल जराही आदर नसतो. अनुराधा आणि योहाना दोघेही मुलगी सनयाला वाचवण्यासाठी त्यांच्याकडे असलेल्या मर्यादित वेळेत भ्रष्टाचाराशी कशी झुंज देतात, याचे चित्रण "जजबा‘मध्ये आहे. चित्रपटात ऐश्‍वर्या, इरफानबरोबरच शबाना आझमी, जॅकी श्रॉफ, चंदन रॉय सन्याल, अतुल कुलकर्णी, सिद्धार्थ कपूर हेही महत्त्वपूर्ण व्यक्तिरेखा साकारणार आहेत. चित्रपटाचा ट्रेलर लॉंच सोहळा लोअर परेल येथील पीव्हीआरमध्ये नुकताच झाला.