
पीपीएफ रकमेवर कर लागणार नाही- अधिया
नवी दिल्ली - सार्वजनिक भविष्यनिर्वाह निधीची (पीपीएफ) रक्कम काढताना कोणताही कर लागणार नाही. मात्र, कर्मचारी भविष्यनिर्वाह निधीच्या (ईपीएफ) मिळणाऱ्या व्याजावर कर आकारला जाणार असल्याचे महसूल विभागाचे सचिव हसमुख अधिया यांनी स्पष्ट केले आहे.

केंद्रीय अर्थमंत्री अरुण जेटली यांनी सोमवारी अर्थसंकल्प सादर करताना पीएफची रक्कम प्राप्तिकराच्या कक्षेत आणल्याचे वृत्त प्रसिद्ध झाले होते. या निर्णयावर सर्वसामान्य नोकरदारांकडून नाराजी दर्शविण्यात येत होती. अखेर याबाबत स्पष्टीकरण देताना अधिया म्हणाले की, पीपीएफचे पैसे काढताना कोणताही कर भरावा लागणार नाही. तसेच 15 हजारांपेक्षा कमी वेतन असलेल्या कर्मचाऱ्यांनाही कोणताही कर द्यावा लागणार नाही. ईपीएफच्या मुळ मुद्दल रकमेवर कोणताही कर भरावा लागणार नाही.

नव्या कर्मचाऱ्यांना मिळणार लाभ
केंद्र सरकारच्या या धोरणाचा मात्र काही कर्मचार्यांना लाभ मिळणार आहे. नव्या कर्मचाऱ्यांच्या नोकरीच्या पहिल्या तीन वर्षाच्या कार्यकाळातील कर्मचाऱ्यांच्या पीएफचे योगदान म्हणजे 8.33 टक्के योगदान केंद्र सरकार देणार आहे. दरमहा 15 हजार रुपये वेतन असणार्‍या कर्मचार्यांना याचा लाभ मिळणार आहे. यासाठी केंद्र सरकारने अंदाजपत्रकात एक हजार कोटी रुपयांची तरतूद केली आहे