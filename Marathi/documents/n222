'डबलसीट'नं हिरोगिरी मोडली! (अंकुश चौधरी)

‘दुनियादारी’ आणि ‘क्‍लासमेट’ या  चित्रपटांतल्या माझ्या भूमिका वेगळ्या होत्या. ‘दुनियादारी’तला दिगंबर शंकर पाटील मी साकारावा, असं ‘दुनियादारी’ या प्रचंड लोकप्रिय कादंबरीचे लेखक सुहास शिरवळकर यांनी लिहून ठेवलं होतं. त्यांचा हा विश्‍वास मला मोलाचा वाटतो. चित्रपटांत येण्यापूर्वी मी केलेलं ‘ऑल दी बेस्ट’ हे नाटक असंच माझ्या कारकिर्दीतलं महत्त्वाचं नाटक असून, माझ्या अभिनयाचा पाया या नाटकानं पक्का केला. 

‘दुनियादारी’ व ‘क्‍लासमेट’ या चित्रपटामध्ये मी ‘अँग्री यंग मॅन’ची भूमिका साकारली. या दोन्ही चित्रपटांतल्या भूमिकांमध्ये मी ताडकन प्रतिक्रिया देत असे. माझी ही भूमिका रागावलेल्या तरुणाची होती. या चित्रपटांमध्ये टाळ्या मिळतील असे संवाद, मारामारी, गाणी अन्‌ डान्सही होता. याउलट, ‘डबलसीट’ या चित्रपटात मी शांत, विचार करून बोलणारा, जबाबदारीनं वागणार अन्‌ बायकोवर प्रेम करणाऱ्या अमित नाईक याची भूमिका साकारली आहे. यात डान्स नाही, मारामारी नाही. अगदी साधा, सामान्य मुलगा साकारला आहे. या चित्रपटाचे लेखक क्षितिज पटवर्धन यांनी अमितची व्यक्तिरेखा अगदी साधी, सरळ अन्‌ खरी वाटेल अशा प्रकारची लिहिली आहे. या भूमिकेत माझी हिरोगिरी पूर्णपणे मोडली आहे. या चित्रपटाच्या चित्रीकरणासाठी मी अनेक दिवस पुण्यातल्या चाळीत राहिलो. डिसपॅच बॉयचं काम केलं. क्षितिज काय सांगतो, याकडंच पूर्णपणानं लक्ष केंद्रित केलं. दिग्दर्शक समीर विद्वांस जसं सांगत होते, ज्या पोटतिडकीनं बोलत होते, त्याचप्रमाणे मी अनुकरण करत होतो. त्यामुळं ही भूमिका आपोआपच वास्तववादी होत गेली.

‘दगडी चाळ’ या आगामी चित्रपटातल्या ‘सूर्या’च्या भूमिकेत.

‘क्‍लासमेट’ व ‘दुनियादारी’ या चित्रपटांतली भूमिका करताना मी स्वतःवरच प्रयोग केला. कारण, खऱ्याखुऱ्या आयुष्यात मी खूपच शांत आहे. मात्र, या चित्रपटांमध्ये धांगडधिंगा घालताना दाखविला आहे. मला स्वतःला स्टाइलमध्ये राहायला आवडतं. हिरोगिरीही आवडते. ही भूमिका साकारताना मला त्या गोष्टी करता आल्या. या चित्रपटातले माझे कपडेही वेगळ्याच प्रकारचे होते. त्यामुळे माझी व्यक्तिरेखा अगदी वेगळ्या पद्धतीची दिसत होती. ‘दुनियादारी’तला दिगंबर शंकर पाटील अर्थातच ‘दिग्या’ तरुणाईच्या गळ्यातील ताईत बनला. ही ग्लॅमरस भूमिका माझ्यातल्या कलाकाराला बरंच काही देऊन गेली. ‘दुनियादारी’ चित्रपटातल्या ‘दिग्या’च्या भूमिकेमुळं माझ्या आयुष्यात अनेक गोष्टींमध्ये बदल होत गेला. हा चित्रपट खूप चालला अन्‌ पैसेही खूप कमविले. या चित्रपटाच्या माध्यमातून वेगळ्या प्रकारचा अंकुश चौधरी प्रेक्षकांसमोर आला. माझ्यासाठी एक आनंदाची बाब म्हणजे, दिवंगत लेखक सुहास शिरवळकर यांनी लिहून ठेवलं होतं की, या कादंबरीवर जेव्हा चित्रपट येईल, तेव्हा त्यात ‘दिग्या’ची भूमिका अंकुश चौधरीच उत्तमप्रकारे साकारेल! ही गोष्ट जेव्हा शिरवळकर यांच्या पत्नीकडून चित्रपट प्रदर्शित झाल्यानंतर समजली, तेव्हा माझ्या डोळ्यांत अक्षरशः पाणी आलं होतं. कारण, शिरवळकरांनी लिहिलेलं वाक्‍य खरं झालं होतं अन्‌ त्यांना माझ्यात जो ‘कलाकार’ दिसला होता, त्या भूमिकेसाठी मी मनापासून जीव ओतून काम केलं होतं. खरंतर संजय जाधव यांनी या पात्रासाठी माझीच निवड का केली, त्याचं गणित आजही उलगडलं नाही; पण त्यातून मी खूप काही शिकलो, हे मात्र नक्की! आजही या चित्रपटातील गाणी हिट असून, अनेकांनी कार्टून्स, पोस्टर केली आहेत. आजही प्रत्येकाच्या तोंडावर नकळतपणे ‘दुनियादारी’ची गाणी येतात, हेच या चित्रपटाचं यश आहे. अगदी तशाच प्रकारची भूमिका ‘क्‍लासमेट’मध्येही साकारली.

‘दुनियादारी’ चित्रपटातला स्टाइलबाज दिग्या ऊर्फ दिगंबर शंकर पाटील साकारताना वेगळीच मजा आली.

‘डबलसीट’मध्ये अमित नाईक ही व्यक्तिरेखा करताना मात्र मी अगदी साधे कपडे घातले. प्रत्येक आईला आपल्याला असाच मुलगा हवा, असं वाटावं अशाच पद्धतीनं ही भूमिका मी केली. नवीन मुलगी लग्न करून सासरी आल्यानंतर आपल्याला असाच नवरा हवा, अशी अपेक्षा करते. या भूमिकेला असे वेगवेगळे कंगोरे होते. सर्वांना हवीहवीशी वाटणारी ही भूमिका साकारण्यात मजा आली.

‘डबलसीट’ चित्रपटातील साध्यासुध्या अमित नाईकच्या भूमिकेत.

आगामी काळात प्रदर्शित होणाऱ्या ‘दगडी चाळ’ या चित्रपटातही माझी वेगळी भूमिका आहे. चंद्रकांत कणसे यांनी या चित्रपटाचं दिग्दर्शन केलं आहे. विशेष म्हणजे दिग्दर्शक खूपच तरुण आहे. या चित्रपटात १९९६ मधलं मुंबईच्या चाळींमधलं वातावरण उभं करण्याचा प्रयत्न करण्यात आला आहे. यात मी सूर्या या तरुणाची भूमिका साकारली आहे. त्या काळात विशेषतः मुंबई-पुण्यातल्या सामान्य माणसांनी गॅंगवारचा धसका घेतला होता. एखाद्या विशिष्ट भागातला माणूस आला, की त्याच्याकडं संशयानं पाहिलं जातं असे. सूर्या हा साधा सरळ तरुण गॅंगवारमध्ये कसा अडकला जातो, याचं चित्रण त्यात दाखविण्यात आलं आहे. सूर्याचं गॅरेज असतं. संपूर्ण कुटुंब अतिशय साधं. पण सूर्या अचानक गॅंगवारमध्ये अडकतो अन त्याच्या आयुष्याला नको ते वळण लागतं. या भूमिकेमुळं माझ्यात अनेक बदल झाले. कारण, तो काळ जगण्याचा प्रयत्न या भूमिकेद्वारे मी केला आहे. त्याकाळचं खाण-पिणं अन्‌ वागणंही माझ्यात काहीअंशी या भूमिकेमुळं उतरलं होतं. कारण, ती भूमिका मोठी आव्हानात्मक होती.

नाटकाबाबत सांगायचं झालं तर माझ्या पहिल्याच ‘ऑल दी बेस्ट’ या नाटकातल्या भूमिकेसाठी रसिकांनी मला डोक्‍यावर घेतलं. यामध्ये मी आंधळ्याची भूमिका साकारली होती. मोहन वाघ, महेश मांजरेकर, देवेंद्र पेम व चंद्रकांत कुलकर्णी यांच्यामुळं मला संधी मिळाली. या नाटकाचे मी दोन वर्षं प्रयोग करत होतो. विशेष म्हणजे पहिल्या वर्षी ३६५ दिवसांत तब्बल ४५५ प्रयोग केले. एका दिवशी दोन ते तीन प्रयोगही होत होते. यात मी आंधळ्या मुलाची, भरत जाधव मुक्‍याची, तर संजय नार्वेकर यानं बहिऱ्या मुलाची भूमिका साकारली. आम्हाला तिघांनाही आंधळा, मुका व बहिरा म्हणूनच रसिक ओळखू लागले. याच नाटकातल्या भूमिकेमुळं माझ्यात आत्मविश्‍वास निर्माण झाला. स्टेजची सवय झाली. त्यामुळंच खऱ्या अर्थानं माझा अभिनयाचा पाया पक्का झाला. या नाटकाचे प्रयोग राज्यातील कानाकोपऱ्यांत झाले. आज टीम वेगळी असली तरी हे नाटक रंगभूमीवर सुरू आहे. याच नाटकामुळं मला व्यावसायिक रंगभूमीवर काम करण्याची संधी मिळाली. आगामी काळात छोट्या व मोठ्या पडद्यावर अभिनय करताना त्याचा उपयोग झाला. अनेक चित्रपटांमध्ये मी विविध भूमिका साकारल्या. यातील प्रत्येक भूमिका माझ्यासाठी नवीनच होती. २० वर्षांच्या कालावधीत मी भूमिकांसाठी मेहनत घेतली, काही वेळा भूमिका सापडण्यासाठी मला बरेच प्रयत्न करावे लागले; पण जिद्द हरलो नाही. त्यामुळंच नाव मिळविता आलं, हीच माझ्या यशाची गुरुकिल्ली आहे.