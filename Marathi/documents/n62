डायरेक्‍ट इश्‍क चित्रपटाचे निर्माते सेन्सॉर बोर्डावर नाराज

मुंबई : पहलाज नेहलानी सेन्सॉर बोर्डाचे अध्यक्ष झाल्यापासून वाद आणि सेन्सॉर बोर्ड यांचे नातेच निर्माण झाले आहे. चित्रपटातील दृश्‍यांना कात्री लावणे असो किंवा निषिद्ध शब्दांची यादी असो, वादाचा हा सिलसिला सुरूच आहे. चित्रपटाला यू, ए किंवा यूए सर्टिफिकेट मिळण्याबाबत काही चित्रपट लकी ठरत आहेत, तर काहींच्या पदरी निराशा पडत आहे. प्रदीप शर्मा निर्मित आगामी "डायरेक्‍ट इश्‍क‘ चित्रपटाबाबतही असेच काहीसे झाले आहे. या चित्रपटातील तब्बल 55 शब्दांवर सेन्सॉर बोर्डाने आक्षेप घेत ते बदलायला लावले आहेत. यामुळे आपण नवीन असल्याने आपल्यासोबत हा अन्याय केला जात आहे, असे निर्माते प्रदीप शर्मा यांनी सांगितले. 

याबाबत शर्मा म्हणाले, या चित्रपटाची कथा बनारसमध्ये घडते आणि तिथे लोकांच्या तोंडी "साला‘सारखे शब्द अगदी सहज वापरले जातात. अर्जुन बिजलानी चित्रपटात नायकाची भूमिका करीत आहेत. त्यांच्या तोंडी "साला‘ हा शब्द आहे. सेन्सॉरने मात्र आम्हाला हा शब्द बदलून त्या जागी अबे वापरण्यास सांगितले आहे. एका दृश्‍यात अर्जुन आपल्या घोड्याला कमिना म्हणतोय, त्या जागी नमूना शब्द वापरायला सांगितला आहे. असेच एक दोन नाही, तर तब्बल 55 शब्द आम्हाला बदलायला लावले आहेत. यापूर्वी प्रदर्शित झालेल्या कमिने किंवा साला खडूससारख्या चित्रपटाच्या तर नावांतच हे शब्द आहेत; पण त्यावर मात्र सेन्सॉरने आक्षेप घेतला नाही. म्हणजेच सेन्सॉरची मंडळी कधी तोंड बघून; तर कधी बॅनर किती मोठे आहे, हे पाहूनच निर्णय घेते, असाच अर्थ आता काढावा लागेल. आपल्या चित्रपटात किसिंग सिनदेखील नाही; पण यापेक्षाही अधिक अश्‍लील चित्रपट मंजूर होत असताना माझ्या चित्रपटातील शब्दांवरूनही आडकाठी केली जात आहे. माझा चित्रपट जवळजवळ चार ते पाच महिने याच गोंधळात अडकला होता. सेन्सॉरकडून अशा प्रकारचा भेदभाव केला जात आहे, असे ते म्हणाले. 

राजीव रुईया दिग्दर्शित हा चित्रपट येत्या 19 फेब्रुवारीला प्रदर्शित होणार आहे. अर्जुन बिजलानी, निधी सुबैय्या, रजनीश दुग्गल हे कलाकार चित्रपटात आहेत.