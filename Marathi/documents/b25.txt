बोनस देण्याच्या कायद्यात महत्त्वाचे बदल!
बोनस देण्याचा कायद्याच्या कलम २ (१३) व कलम १२ मध्ये सरकारने दुरुस्ती केले असून, गेल्या हिवाळी अधिवेशनात हे बदल संसदेने मान्य केले आहेत. राष्ट्रपतींनीही या बदलास मान्यता दिली असून, बदलांचे कायद्यात रूपांतर झाल्याची अधिसूचना नववर्षाच्या प्रारंभी प्रकाशित केली गेली आहे. हे बदल पूर्वलक्ष्यी प्रभावाने म्हणजे एक एप्रिल २०१४ पासून लागू करण्यात आले आहेत. खरे पाहिले तर दुरुस्ती विधेयकात प्रस्तावित केलेले बदल एक एप्रिल २०१५ पासून अमलात येणार होते. तथापि, शेवटच्या क्षणी पंतप्रधानांच्या आग्रही सूचनेनुसार सरकारनेच हे बदल एक एप्रिल २०१४ पासून लागू करावेत, अशी सरकारी विधेयकास सरकारी दुरुस्ती मांडली व ती आवाजी मताने मान्य झाली. त्यामुळे हे बदल एक एप्रिल २०१४ पासून अमलात आले आहेत. या बदलांमुळे सरकारवर ६२०३ कोटी रुपयांचा अतिरिक्त आर्थिक भार पडणार असून, संघटित-असंघटित क्षेत्रातील काही कोटी कामगारांचा फायदा होणार आहे व म्हणून हे बदल महत्त्वाचे आहेत.

बदलापूर्वी या कायद्याअंतर्गत कोणत्याही उद्योगात कोणतीही व्यक्ती (रोजगाराच्या अटी लिखित स्वरूपात असो अगर नसो) जर कुशल, अकुशल, पर्यवेक्षकीय व्यवस्थापन, प्रशासकीय, तांत्रिक वा कारकुनी सेवा प्रदान करीत असेल व त्याचे वेतन दरमहा रु. दहा हजारांपेक्षा जास्त नसेल तर त्या व्यक्तीचा कलम २ (१३) अंतर्गत ‘कर्मचारी’ या संज्ञेत समाविष्ट करण्यात आला आहे. याच कायद्याच्या कलम १२ अंतर्गत बोनस कशाप्रकारे निर्धारित करण्यात यावा, हे स्पष्ट केले आहे. जर कर्मचाऱ्याचा पगार रु. तीन हजार पाचशेपेक्षा अधिक असेल तर कलम १० व ११ अंतर्गत मिळणारा बोनस त्या कर्मचाऱ्याचा पगार रु. तीन हजार पाचशेच आहे, असे समजून त्याच्या वार्षिक वेतनावर किमान ८.३३ टक्के बोनस देण्याची तरतूद पूर्वीच करण्यात आली आहे. जर वेतन रु. तीन हजार पाचशेपेक्षा कमी असेल तर किमान वार्षिक वेतनाच्या ८.३३ टक्के किंवा रु. शंभर यातील वाढीव रक्कम बोनस म्हणून निश्‍चित केलेली आहे. बोनस देणारा ‘उद्योग’ फायद्यात असला वा नसला तरी ही बोनसही रक्कम देय मानण्यात आली आहे. जर उद्योग अधिक फायद्यात असेल तर कमाल बोनसची रक्कम वीस टक्के इतकी मर्यादित करण्यात आली आहे. कोणत्याही कारखान्यात दहा किंवा अधिक वा कोणत्याही आस्थापनेत (संस्थेत) वीस किंवा अधिक कर्मचारी काम करीत असतील, तर अशा संस्थेस हा बोनस देण्याचा कायदा लागू आहे. वरील बोनसपात्र वेतन व कमाल मर्यादा २००७ मध्ये ठरविण्यात आल्या होत्या व पूर्वलक्ष्यी तारखेपासून कार्यवाहीत आल्या होत्या. या दोन्ही आर्थिक मर्यादांबाबत कामगारांच्या संघटना नाखूष होत्या व या मर्यादा काढून टाकाव्यात म्हणून प्रयत्नशील होत्या. यासाठी फेब्रुवारी २०१३, सप्टेंबर २०१५ मध्ये देशव्यापी संप घडवून आणले होते. या उलट मालक समूहाकडून यात बदल करू नये, सध्याच्याच मर्यादेचे पालन करावे, कुटिर, लघुउद्योगांना कठीण जात आहे, असे प्रतिपादन केले गेले. तथापि, सरकारने दोहोंचे हित ध्यानात ठेवून सुवर्णमध्य काढून बदल लागू केले आहेत.

नवीन बदलांनुसार कलम २ (१३) मध्ये बोनस मिळण्यास पात्र असलेल्या कर्मचाऱ्यांच्या वेतनाची मर्यादा रु. दहा हजारांवरून रुपये एकवीस हजार इतकी वाढविण्यात आली आहे, तर कलम १२ मध्ये बोनस देय असणारी कमाल वेतनाची व्याप्ती साडेतीन हजार रुपयांवरून सात हजार रुपयांपर्यंत किंवा कर्मचारी ज्या राज्यात कार्य करीत आहे, त्या राज्याचे किमान वेतन यांत जी रक्कम महत्तम असेल तितकी वाढविण्यात आली आहे. याचा अर्थ पूर्वी रु. दहा हजारापर्यंत वेतन मिळणाऱ्या सर्व कर्मचाऱ्यांना साडेतीन हजार रुपयांच्या वेतनावर वार्षिक बोनस मिळत होता. आता तो एकवीस हजार रुपयांपर्यंत वेतन मिळणाऱ्या कर्मचाऱ्यांना रु. सात हजार रुपये वेतनावर वा किमान वेतन यातील अधिक असणाऱ्या रकमेवर मिळणार आहे. यामुळे काही कोटी कर्मचाऱ्यांचा फायदा होणार आहे. पूर्वी केवळ रु. दहा हजारांपर्यंत वेतन घेणारे कर्मचारी बोनस मिळण्यास पात्र होते, आता एकवीस हजारांपर्यंत वेतन घेणारे सर्व कर्मचारी नव्याने समाविष्ट होतील. पूर्वी किमान ८.३३ टक्के बोनस रक्कम वार्षिक वेतनाच्या (३५०० x १२) म्हणजे अंदाजे रु. साडेतीन हजार मिळत होती. आता बदलानुसार ती रक्कम रु. सात हजार असेल व जर किमान वेतन रु. सात हजारांपेक्षा जास्त असेल, तर यात वाढ होईल. थोडक्‍यात, आता ही रक्कम जवळजवळ दुप्पट झाली आहे. तथापि, प्रत्येक राज्याचे किमान वेतन भिन्न असल्याने विविध राज्यांत काम करणाऱ्या कंपन्यांना विविध मर्यादा बोनससंदर्भात सांभाळाव्या लागतील. 

यातील आणखी एक महत्त्वाची बाब म्हणजे या तरतुदी पूर्वलक्ष्यी म्हणजे एक एप्रिल २०१४ पासून लागू केल्याने सर्व उद्योगांना बोनस रक्कम पुन्हा तयार करावी लागणार आहे व जुन्या कर्मचाऱ्यांना शिल्लक बोनस रक्कम व नव्याने सामील झालेल्या कर्मचाऱ्यांना नव्याने बोनस द्यावा लागणार आहे व तोही नव्या सूत्राच्या आधारे! उद्योगजगतात या बदलांचे स्वागत होत आहे, हे महत्त्वाचे!