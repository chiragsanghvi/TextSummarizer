हरदीपनेही मिळविला ऑलिंपिक कोटा

अस्ताना - भारताच्या हरदीप याने रविवारी आश्‍चर्यजनक कामगिरी करत कुस्तीतील ग्रीको-रोमन प्रकारात ऑलिंपिकचा कोटा मिळविला. आशियातील ऑलिंपिक पात्रता फेरीत त्याने ९८ किलो वजनी गटात अंतिम फेरी गाठत ही कामगिरी केली. 

हरदीपच्या कामगिरीचे विशेष म्हणजे अथेन्स २००४ नंतर प्रथमच एखादा भारतीय मल्ल ग्रीको-रोमन प्रकारात ऑलिंपिकसाठी पात्र ठरला आहे. हरदीपने प्रत्येक मल्लावर एकतर्फी विजय मिळविले. त्याने प्रथम तुर्कमेनिस्तानच्या अर्सलन सॅपार्माम्मेडोव याला ११-० असे हरवले. त्यानंतर त्याने कझाकस्तानच्या मॅर्गुलन ॲसेम्बेकोव याचे आव्हान ११-२ असे संपुष्टात आणले.
