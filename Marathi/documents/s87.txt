वानखेडेवर आज कोण बाहुबली?

मुंबई - विराट कोहलीमुळे बाहुबलीचे बळ आलेली टीम इंडिया सर्वांत धोकादायक असलेल्या वेस्ट इंडीजशी सामना करण्यास सज्ज झाली आहे. टी-20 विश्‍वकरंडक स्पर्धेत आज (ता. 31) वानखेडे स्टेडियमवर होणारा हा सामना पॉवरफुल फटकेबाजीने गाजण्याची चिन्हे दिसत असल्यामुळे माइंड गेम निर्णायक ठरेल.

तळ्यात-मळ्यात अशी कामगिरी करत एकेक पाऊल पुढे टाकणाऱ्या भारतीय संघाला मोहालीतील विराट कोहलीच्या एका अविस्मरणीय खेळीने आत्मविश्‍वासाचे टॉनिक मिळाले. या टॉनिकमुळे रोहित, धवन आणि रैनाचे बळ कसे वाढते, यावर भारताला अंतिम फेरीत खेळायला मिळणार की नाही, याचे अर्धे भवितव्य अवलंबून असेल. अर्धे भवितव्य अर्थातच स्फोटक आणि त्याच्याही बाहूंमध्ये तेवढेच बळ असलेल्या ख्रिस गेलवर अवलंबून असेल. आपल्या शैलीत आणि आपल्या मस्तीत खेळणारे वेस्ट इंडीज धोकादायक आहेत. त्याचे मुख्य कारण गेल आहे आणि तोच मोहरा जर निकामी केला तर भारताला उर्वरित मोहीम पूर्ण करणे जड जाणार नाही. 

खेळपट्टी फलंदाजीस अनुकूल 
गेल्या वर्षभरात क्रिकेटविश्‍वात कोणत्याही खेळपट्टीची इतकी चर्चा झाली नसेल इतकी वानखेडेची झाली. दक्षिण आफ्रिकेने एकदिवसीय सामन्यात चारशेपेक्षा अधिक धावांचा पाऊस पाडला. त्यानंतर आंतरराष्ट्रीय असो की देशांतर्गत सामने असो धावांचा पाऊसच पडला आहे. आता कितीही बोलले तरी तिचे मूळ स्वरूप बदलले जाणे कठीण आहे; त्यामुळे हळुवार चेंडू, यॉर्कर अशी विविधता आणण्याचा माइंड गेम जो गोलंदाज उत्तमरीत्या करेल तोच यशस्वी होऊ शकेल. 

रोहित, शिखर, रैना कधी "कमवणार‘? 
घरामध्ये एक कमवता हात आणि काहीही न करता आयते ताट मिळणारी तीन तोंडे अशी अवस्था रोहित, धवन आणि रैनाची आहे. आता तरी ते "कमवते‘ होतील, अशी आशा संघालाच नव्हे, तर सर्वच भारतीय पाठीराख्यांना आहे. रोहितसाठी तर हे घरचे मैदान आहे. गुणवत्ता दाखवण्याची आणि अगोदरचे अपयश धुवून काढण्याची ही सर्वोत्तम संधी या तिघा अनुभवी फलंदाजांसाठी आहे. 

युवराजऐवजी रहाणे की नेगी? 
अखेर युवराजसिंग स्पर्धेबाहेर गेला आहे. त्याच्याऐवजी मनीष पांडेची अधिकृत निवड जाहीर करण्यात आली; पण अंतिम संघात कोणाला स्थान मिळणार, याचे गुपित संघ संचालक रवी शास्त्री यांनीही उघड केले नाही. त्याबाबतचे काहीच संकेतही दिले नाहीत. अजिंक्‍य रहाणे सलामीवीर असल्यामुळे त्याचा विचार होण्याची शक्‍यता कमी असली तरी आजही त्याने नेटमध्ये कसून सराव केला आहे, हे त्याच्या निवडीचे संकेत असू शकतील. गेल आणि कंपनीला रोखण्याकरिता गोलंदाजीतील ताकद वाढविण्यासाठी पवन नेगीला स्थान मिळण्याची अधिक शक्‍यता आहे. नेगी फलंदाजीसही उपयुक्त ठरू शकतो. 

विंडीजकडेही अनुभवी खेळाडू 
वेस्ट इंडीजकडे गेल हाच केवळ मॅचविनर नाही; तर मार्लन सॅम्युअल्स, आंद्रे रसेल आणि फ्लेचरच्या दुखापतीमुळे संधी मिळालेला लेंडल सिमन्स, कर्णधार सॅमी असे आयपीएलमुळे वानखेडेवर खेळण्याचा अनुभव असलेले खेळाडू आहेत. मुंबई इंडियन्सकडून खेळणाऱ्या सिमन्ससाठी तर हे घरचे मैदान असेल. शिवाय वेस्ट इंडीज संघ या स्पर्धेतील एक सामना वानखेडेवर खेळलाच नव्हे, तर जिंकलाही आहे. 

या स्पर्धेत वानखेडेवर झालेले सामने 
- इंग्लंड 6 बाद 182 पराभूत वि. वेस्ट इंडीज ः 18.1 षटकांत 4 बाद 183 (गेल 100- 48 चेंडू). 
- दक्षिण आफ्रिका 4 बाद 229 वि. वि. इंग्लंड ः 19.4 षटकांत 8 बाद 230. 
- दक्षिण आफ्रिका ः 5 बाद 209 वि. वि. अफगाणिस्तान 172.

भारत 
वैशिष्ट्ये - अलीकडच्या काळातील कामगिरीमधील सातत्य. आयपीएलमुळे टी- 20 क्रिकेटशी असलेली जवळिक. आक्रमकतेची कास धरताना कोहली, धोनीसारख्या खेळाडूंचा संयम. 
बलस्थान - आघाडीच्या फळीतील भक्कम फलंदाजी. कोहली, धोनीसारखे "फिनिशर.‘ अश्‍विन, जडेजाची फिरकी आणि गोलंदाजीत उपलब्ध असलेले पर्याय. 

वेस्ट इंडीज 
वैशिष्ट्य - टी- 20 क्रिकेटमधील बिनधास्तपणा हा विंडीजच्या खेळाडूंचा स्थायिभाव. त्यामुळे संघातील बहुतेक खेळाडू या स्थायिभावाला जपतच दे दणादण खेळ करतात. दडपण वगैरे गोष्टी विंडीज खेळाडूंसाठी गौण असतात. 
बलस्थान - ख्रिस गेल, जॉन्सन चार्ल्स आणि आंद्रे फ्लेचर यांची आक्रमक फलंदाजी. मार्लन सॅम्युएल्सचा आक्रमकतेतही दिसून येणारा संयम. गोलंदाजीत विविधता नसली, तरी सॅम्युएल बद्रीने अपेक्षा उंचावल्या आहेत. 