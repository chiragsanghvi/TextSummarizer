
थकीत, बुडित आणि पीडित (अग्रलेख)
सार्वजनिक क्षेत्रातील बॅंकांची; किंबहुना आपल्याकडील एकूण बॅंकिंग व्यवस्थेची झालेली दयनीय अवस्था थकीत आणि बुडित कर्जाच्या अक्राळविक्राळ स्वरूपावरून स्पष्ट झाली आहे. वस्तुतः रिझर्व्ह बॅंक गेले अनेक महिने याविषयी सातत्याने इशारे देत असूनही बॅंकांकडून ठोस आणि प्रभावी अशी उपाययोजना झालेली नाही. सार्वजनिक क्षेत्रातील बॅंकांच्या तिमाही निकालांनी तर सगळ्यांनाच धक्का दिला आणि ही घसरगुंडी आपल्याला कोठे घेऊन जाणार, असा प्रश्‍न निर्माण झाला. ज्या आर्थिक विकासाचे स्वप्न आपण पाहात आहोत, त्यासाठी सक्षम बॅंकिंग व्यवस्था ही पूर्वअट आहे; पण तिथेच जर खिंडार पडले तर सगळेच मुसळ केरात जाईल. हे ठाऊक असूनही सरकार शस्त्रक्रिया करायला धजावत नाही, असे चित्र दिसते आहे.

एकूणच या सगळ्या प्रश्‍नांची सर्वोच्च न्यायालयानेही स्वतःहून गंभीर दखल घेतली असून, पाचशे कोटी रुपयांहून अधिक रकमेची कर्जे बुडवून ऐषारामात राहात असलेल्यांची नावे रिझर्व्ह बॅंकेने सादर करावीत, असा आदेश दिला आहे. खरे म्हणजे, ही स्थिती का ओढविली, या प्रश्‍नाच्या मुळाशी जाण्यासाठी आणखी कोणता मुहूर्त शोधण्याची गरज असू नये. बॅंकांच्या या दुरवस्थेचे अगदी स्वच्छच दिसणारे कारण आपल्याकडच्या राजकीय ‘अनर्थ‘शास्त्रात सापडेल. राष्ट्रीयीकृत बॅंका म्हणजे आपल्याच अंगणात बांधून ठेवलेली आणि हवे तेव्हा दूध देणारी गाय आहे, या दृष्टीने तिच्याकडे पाहिले गेले. या बॅंकांवर दबाव आणून मर्जीतल्यांना कर्ज द्यायला भाग पाडायचे आणि नंतर नामानिराळे असल्याचा आव आणायचा, अशी ही वृत्ती आहे.

राजकीय दबावाखाली कर्जे दिली गेली आणि परतफेडीचे उत्तरदायित्व मात्र पाळले गेले नाही. इतरही कारणांमुळे अनेक कर्जे अनुत्पादित बनली आणि वेळीच कठोर उपाययोजना न झाल्याने वाढता वाढता या रकमांचा डोंगरच तयार झाला. आता त्याखाली सापडलेल्या सर्वच बॅंकांचा श्‍वास गुदमरण्याची वेळ आली असून, त्यात अग्रणी म्हणून ओळखली जाणारी स्टेट बॅंकही आहे. स्टेट बॅंकेचा डिसेंबर 2015 अखेरच्या तिमाहीचा नफा गेल्या वर्षातील याच तिमाहीच्या तुलनेत 61.6 टक्‍क्‍यांनी घसरला असल्याचे स्पष्ट झाले आहे. बुडित कर्जे हेच त्याचे कारण आहे आणि यंदाच्या तिमाहीत त्यासाठी सात हजार 7749 कोटी रुपयांची तरतूद या बॅंकेला करावी लागणार आहे. इतरही बॅंकांचे तिमाही निकाल परिस्थितीचे गांभीर्य दाखविणारे आहेत. पंजाब नॅशनल बॅंकेचा यंदाच्या तिमाहीतील नफा गेल्या वर्षातील याच तिमाहीतील नफ्याच्या तुलनेत तब्बल 93.4 टक्‍क्‍यांनी कोसळला आहे. या बॅंकेने डिसेंबर तिमाहीअखेर ढोबळ अनुत्पादित कर्जाचे प्रमाण मागील 11 वर्षांतील सर्वाधिक 8.47 टक्के नोंदविले आहे. बॅंक ऑफ बडोदा बॅंकेने तब्बल 3342 कोटींचा सर्वाधिक तोटा दाखविला आहे; तर देना बॅंकेनेही 662.85 कोटी रुपयांचा तोटा दाखवला आहे. या बॅंकेचे ढोबळ अनुत्पादित कर्जाचे प्रमाण 9.8 टक्के या चिंताजनक पातळीवर पोचले आहे.

एकट्या 2015 या वर्षात कर्ज म्हणून दिलेल्या चाळीस हजार कोटी रुपयांच्या रकमेवर दहा सार्वजनिक बॅंकांनी पाणी सोडले, हे प्रसिद्ध झालेले वृत्तही धक्कादायक आहे. अनुत्पादित कर्जांचे प्रमाण गेल्या तीन वर्षांत तिपटीने वाढले. यावर जालिम उपाययोजना करण्याशिवाय गत्यंतरच नाही. बॅंकिंग व्यवस्थेतील संरचनात्मक बदलांची प्रक्रिया काही प्रमाणात सुरू झाली असली, तरी तिला वेग द्यावा लागेल. उद्योजकतेचा बुरखा पांघरून केवळ कर्जाच्या आधारावर ‘चमकोगिरी‘ करणाऱ्यांना चाप कसा लावता येईल, हे पाहिले पाहिजे. बुडविण्याच्याच इराद्याने कर्ज काढून बॅंकांना लुटणाऱ्यांना कोणती शिक्षा करणार, हेही स्पष्ट व्हायला हवे. थकबाकी छोटी असो वा मोठी, ती गैरच; परंतु ‘छोटे मासे‘ पकडण्यासाठी जी तत्परता आणि कार्यक्षमता दाखविली जाते, ती हजारो कोटी थकविणाऱ्या आणि बुडविणाऱ्यांच्या बाबतीत का दाखविली जात नाही, हा सर्वसामान्यांच्या मनात खदखदणारा प्रश्‍न गैरलागू नाही. घेतलेले कर्ज थकविणे वा बुडविणे ही अत्यंत शरमेची बाब आहे, हा विचार समाजात प्रभावी होणे आवश्‍यक आहे; परंतु कोट्यवधीची रक्कम बुडवूनही उजळ माथ्याने वावरणाऱ्या व्यक्ती दिसतात. कर्जवितरण, वसुली याबाबत बॅंका पूर्णपणे स्वायत्त आहेत, असे अर्थमंत्री अरुण जेटली वारंवार सांगत असले तरी व्यवहारात ती स्वायत्तता दिसते का, हा प्रश्‍न आहे. कर्जाची परतफेड होत नाही, हे दिसत असूनही बॅंका ते जाहीर करीत नाहीत आणि कर्ज पुनर्रचनेच्या गोंडस नावाखाली आजार लपविण्याचा प्रयत्न करतात. ही लपवाछपवी गंभीर आणि जीवघेण्या आजाराची सुरवात ठरू शकते. त्यामुळेच आता बुडित आणि थकीत कर्जाच्या समस्येने गांजलेल्या बॅंकांना पुन्हा सावरण्यासाठी सर्व आघाड्यांवर प्रयत्न करण्याची गरज आहे
