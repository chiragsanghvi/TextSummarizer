माझे मानसिक संतुलन ढासळले होते...

मुंबई - सध्या कामे नाकारण्याइतपत कामे येत असली तरी एक काळ असा होता की मला कामे मिळत नव्हती. त्यामुळे मनाची चित्र-विचित्र भावना झाली होती. त्या वेळी मनात नाना प्रकारचे विचार डोकावत होते. त्या वेळी माझे मानसिक संतुलन ढासळले होते, अशी धक्कादायक माहिती कविमनाचे अभिनेते किशोर कदम यांनी दिली. 

"नटरंग‘, "जोगवा‘, "पांगिरा‘, "फॅण्ड्री‘, "परतु‘ अशा चौकटीबाहेरच्या अनेक मराठी चित्रपटांबरोबरच हिंदी चित्रपटांत विविध भूमिका साकारणाऱ्या किशोर कदम यांना या इंडस्ट्रीत एकेकाळी हलाखी आणि नैराश्‍याचे जीवन जगावे लागले होते. तब्बल सात वर्षे त्यांच्याकडे काहीच काम नव्हते. श्‍याम बेनेगल, गोविंद निहलानी, अमोल पालेकर यांच्यासारख्या दिग्गज दिग्दर्शकांबरोबर काम केल्यानंतरही त्यांना कामाची प्रतीक्षा करावी लागली. हिंदी चित्रपटांत काम केल्यानंतरही मराठी इंडस्ट्रीने त्यांच्याकडे लक्ष दिले नाही. मात्र "नटरंग‘ चित्रपटात काम केल्यानंतर त्यांची कारकीर्द बहरत गेली. हा चित्रपट त्यांच्या करिअरमधील "टर्निंग पॉईंट‘ ठरला. आता त्यांचे "रेती‘ व "गणवेश‘ हे चित्रपट येत आहेत. त्यानिमित्त भेट घेतली असता, त्यांनी भूतकाळातील भावनांना वाट मोकळी करून दिली. 

"सकाळ‘शी बोलताना ते म्हणाले की, श्‍याम बेनेगल यांच्या राष्ट्रीय पुरस्कारविजेत्या "समर‘ चित्रपटात मी काम केले. "ब्लॅक फ्रायडे‘, "इस रात की सुबह नही‘, "एक चालीस की लास्ट लोकल‘ अशा काही हिंदी चित्रपटांत भूमिका केल्या. अमोल पालेकर यांच्या "ध्यासपर्व‘ या चित्रपटात काम केले. तरीही सातेक वर्षे मला घरी बसावे लागले होते. त्या वेळी मला फारशी कामे मिळाली नाहीत. मनात कमालीची निराशा होती... किशोर कदम हळूहळू बोलत होते. त्या वेळी पडद्यामागे किती अंधार दाटलेला आहे याची प्रचीती येत होती. एखाद्या हरहुन्नरी, होतकरू व अष्टपैलू कलाकारालाही या इंडस्ट्रीत कोणत्या दिव्यातून जावे लागते याचा अंदाज येत होता. 

कथा ऐकून स्वीकारला "रेती‘ 
"अथर्व मूव्ही‘ या बॅनरखाली दिग्दर्शक सुहास भोसले आणि निर्माते प्रमोद मोरे यांनी "रेती‘ हा चित्रपट बनवला आहे. 8 एप्रिलला हा चित्रपट प्रदर्शित होत आहे. वाळूमाफियांवर भाष्य करणाऱ्या या चित्रपटात किशोर कदम वेगळीच भूमिका साकारत आहेत. याबाबत ते म्हणाले, ""कथा ऐकल्यानंतरच "रेती‘ हा चित्रपट मी स्वीकारला. या चित्रपटासाठी मी दुसरा चित्रपट नाकारला. कारण- आता मला चांगली कामे मिळत आहेत. त्यापैकी कोणती करायची आणि कोणती नाही याबाबत मी निर्णय घेतो. पण आता मला कधी भूतकाळ आठवला की अंगावर काटा येतो आणि मन विषण्ण होते. 

मराठी चित्रपटांबाबत आशावादी 
सध्याच्या मराठी इंडस्ट्रीतील बदलाबाबत किशोर कदम कमालीचे आशावादी आहेत. ते म्हणाले की, हल्ली मराठीत चांगले विषय येत आहेत. दिग्दर्शकांची नवीन फळी प्रयोगशील आहे. मराठी चित्रपट राष्ट्रीय, तसेच आंतरराष्ट्रीय स्तरावर मोठी झेप घेत आहेत याचा आनंद वाटतो. 