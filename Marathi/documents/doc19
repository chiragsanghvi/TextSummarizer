पवारांना राष्ट्रपती करण्यासाठी आमचे संख्याबळ ते किती?
अजित पवार यांचा सवाल.
शरद पवार यांचे सर्वाशी चांगले संबंध आहेत, पण राष्ट्रपती पदासाठी संख्याबळ लागते. आमचे संख्याबळ ते किती? असा सवाल राष्ट्रवादीचे नेते अजित पवार यांनी पवार यांच्या राष्ट्रपतिपदाबाबतच्या चर्चेवर बोलताना केला.
नारायण राणे यांच्या भूमिकेबाबत बोलताना, राणेसाहेब मोठे नेते आहेत. त्यांच्याबद्दलच्या चर्चेबाबत त्यांनीच स्पष्टीकरण करणे उचित ठरेल आणि अलीकडे त्यांच्याशी भेट नसल्याने मी काय बोलू? असा प्रतिसवाल त्यांनी केला. कृषी कर्जमाफीसाठी संसदेत बोलण्यास विरोधी खासदार कमी पडत नसल्याचे ते म्हणाले. सहकारी बँकांकडील कर्जाचा वाटा राज्य शासनाने, तर राष्ट्रीयीकृत बँकांकडील कर्जाचा वाटा केंद्र सरकारने उचलण्याची जबाबदारी घ्यायची, अशी चर्चा सरकारच्या वर्तुळात असली तरी आमच्या मागण्या राज्य शासनाकडे आहेत. राज्य शासनाने स्वत:च्या ताकदीवर शेतकऱ्याला संपूर्ण कर्जमाफी दिली पाहिजे आणि त्यासाठी महाराष्ट्राची स्थिती सक्षम असल्याचे ते म्हणाले. आधारभूत किमतीपेक्षा शेतमालाचे दर पाडायचे ही व्यापाऱ्यांची खेळी असते, पण सरकारने नियोजनात कमी न पडता शेतकरी रस्त्यावर यायला नको, याची खबरदारी घ्यायची असते, तरी संपूर्ण कृषी कर्जमाफी आणि आधारभूत किंमत शेतकऱ्याच्या पदरात टाकून ग्रामीण जनतेला अडचणीतून बाहेर काढा, अशी मागणी पवार यांनी केली.