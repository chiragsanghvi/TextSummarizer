
काळा पैसा उघड होण्याच्या प्रमाणात वाढ
नवी दिल्ली - देशभरात काळ्या पैशासंबंधी कारवाई होत असताना गेल्या पाच वर्षांत देशातील अघोषित उत्पन्न उघड होण्याच्या प्रमाणात 15.5 पट वाढ झाल्याचे प्राप्तिकर विभागाच्या अहवालात आढळून आल्याचे वृत्त एका इंग्रजी दैनिकात प्रसिद्ध करण्यात आले आहे. 

प्राप्तिकर महासंचालकांच्या एका विस्तृत अहवालातील माहितीनुसार, अनेक मोठ्या कंपन्या, हिरे, स्टील व्यापाऱ्यांपासून ते फार्मा व्यापाऱ्यांपर्यंत प्रत्येकाची प्राप्तिकर विभागाने तपासणी केली आहे. आर्थिक वर्ष 2011 मध्ये 5,894 कोटी रुपयांचे राष्ट्रीय अघोषित उत्पन्न होते. पुढील तीन वर्षात म्हणजेच 2014 सालापर्यंत हा आकडा 90,391 कोटी रुपयांवर पोचला होता. विशेष म्हणजे 2012-2013 दरम्यान अघोषित उत्पन्नात मोठी वाढ झाली आहे. 2012 साली देशात 6,573 कोटी रुपयांचे अघोषित उत्पन्न आढळून आले आहे तर 2013 साली अघोषित उत्पन्नाचे प्रमाण 19,337 कोटी रुपयांवर पोचले होते. वर्ष 2015 ची संपुर्ण आकडेवारी उपलब्ध झालेली नाही. परंतु सुरुवातीच्या 2-3 महिन्यात अघोषित उत्पन्नाची रक्कम 1,900 कोटी रुपयांपर्यंत पोचली होती. 

जास्तीत जास्त रोख मिळविण्याकरिता कंपनीने आपल्या खात्यांमध्ये बनावट व्यवसायाच्या नोंदी केल्या आहेत. प्राप्तिकर विभागातील अधिकाऱ्यांनी गेल्या पाच वर्षात 38,586 नोंदी तपासल्या आहेत. त्यापैकी 3,500 कंपन्यांतर्फे उत्पादन खरेदी केलेल्या 19,349 नोंदी बनावट असल्याचे आढळून आले आहे.  

काळ्या पैशांसंदर्भातील ही माहिती प्राप्तिकर संचालनालयाच्या मुंबई, दिल्ली, चेन्नई, अहमदाबाद, चंदीगड, जयपूर, कोलकाता, लखनऊ, नागपूर, बंगळुरु, भुवनेश्वर, भोपाळ, गुवाहाटी, हैदराबाद, कोची, कानपूर, पुणे आणि पटना येथील एकुण 18 कार्यालयांमधून मिळवण्यात आली आहे. या काळात प्राप्तिकर विभागाने देशभरात 9,957 सर्वेक्षणे केली आहेत
