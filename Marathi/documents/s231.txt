धरमशाला, मुंबईत बघायला मिळणार ‘टी-२०’तील आक्रमकता

विश्‍वकंरडक स्पर्धेत आज दोन सामने होतील आणि क्रिकेटचे सर्वोत्तम प्रदर्शन बघायला मिळेल. संभाव्य विजेत्या भारतावर विजय मिळविल्यानंतर न्यूझीलंडचा आत्मविश्‍वास चांगलाच उंचावला असेल. याच उंचावलेल्या आत्मविश्‍वासाच्या जोरावर न्यूझीलंड आज ऑस्ट्रेलियाशी दोन हात करण्यासाठी उतरेल. दुसरीकडे इंग्लंड गेल नावाच्या वादळी तडाख्यातून सारत दक्षिण आफ्रिकेविरुद्ध खेळतील. भारताविरुद्ध विजय मिळविताना न्यूझीलंडचे नियोजन जबरदस्त होते. त्यांनी आपले दोन प्रमुख वेगवान गोलंदाज या लढतीसाठी बाहेर ठेवले आणि एक अधिक फिरकी गोलंदाज खेळवला. वेगवान गोलंदाजांपेक्षा खेळपट्टी फिरकी गोलंदाजीला अधिक साथ देईल, हा खेळपट्टीविषयीचा त्यांचा अभ्यास अचूक होता. धरमशाला येथे बरोबर उलटी परिस्थिती असेल. येथील खेळपट्टी फलंदाजीधार्जिणी असेल. चेंडू सहजपणे बॅटवर येईल. पण, दवामुळे ती काहीशी ओली राहील. विशेषतः संध्याकाळच्या सामन्यात या दवाचा परिणाम अधिक दिसून येईल.

ऑस्ट्रेलिया संघही दक्षिण आफ्रिकेविरुद्धच्या टी २० मालिकेतील यशामुळे चांगल्या ‘टच’मध्ये आहे. टी २० साठी त्यांनी केलेला फलंदाजीतील बदल परिणामकारक ठरला आहे. फॉर्मात असणाऱ्या उस्मान ख्वाजाला संघात स्थान मिळण्यासाठी डेव्हिड वॉर्नर आता मधल्या फळीत खेळतो. या बदलाच्या वॉर्नरच्या आक्रमकतेवर काही फरक पडलेला नाही. ग्लेन मॅक्‍सवेल आणि  कर्णधार स्टिव्ह स्मिथ हेदेखील वेगवान खेळी करत आहेत. शेन वॉटसनची बॅट तळपली, तर मग ऑस्ट्रेलियाला कुणी रोखू शकणार नाही.  

विंडीजविरुद्ध आव्हानात्मक धावसंख्या उभारल्यानंतरही पराभवाचा सामना पत्करावा लागल्याने आता स्पर्धेतील आव्हान टिकवून ठेवण्यासाठी इंग्लंडला आज दक्षिण आफ्रिकेविरुद्ध जिंकावेच लागेल. त्यांच्या फलंदाजांनी चोख कामगिरी बजावली होती. पण, त्यांचे गोलंदाज कमी पडले. त्यांनी गेलला मारता येतील अशा उंचीवर चेंडू टाकून स्वतःच्या पायावर कुऱ्हाड मारून घेतली. त्यानंतर दडपणाखाली त्यांच्याकडून अनेक ‘वाइड’ आणि ‘नो-बॉल’ टाकले गेले. त्याचवेळी दक्षिण आफ्रिकादेखील विजयी सुरवात करण्यास उत्सुक असेल. अन्य संघांप्रमाणे त्यांची देखील फलंदाजी भक्कम आहे. त्यांनाही इतरांप्रमाणे गोलंदाजीच्या आघाडीवर अडचणी आहेत. उपखंडातील खेळपट्ट्यांवर इम्रान ताहिर त्यांच्यासाठी ‘मॅच विनिंग’ गोलंदाज ठरू शकतो. त्याचबरोबर डेल स्टेनने आपल्या वेग आणि अचूकतेने प्रतिस्पर्धी फलंदाजांवर अंकुश ठेवणे आवश्‍यक आहे. 	(पीएमजी)