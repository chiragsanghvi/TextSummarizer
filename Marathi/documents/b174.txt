
 जर्मनीतील ऍमेझॉनच्या कर्मचाऱ्यांचा संप

बर्लिन : रिटेल क्षेत्रातील ऍमेझॉन डॉट कॉम कंपनीच्या जर्मनीतील गोदामांमध्ये काम करणाऱ्या कर्मचाऱ्यांनी वेतनवाढीसह अनेक मागण्यांसाठी संप पुकारला आहे. नाताळच्या पार्श्‍वभूमीवर कर्मचाऱ्यांनी पुकारलेल्या संपामुळे कंपनीला ग्राहकांपर्यंत उत्पादने वितरित करण्यास अडचणींना सामोरे जावे लागणार आहे. 

जर्मनीतील ऍमेझॉनच्या नऊपैकी सहा गोदामातील कर्मचारी या संपात सहभागी झाले आहेत. काही ठिकाणी हा संप 24 डिसेंबरपर्यंत, तर काही ठिकाणी अल्प काळ सुरू राहणार आहे. अमेरिकेनंतर जर्मनी ही ऍमेझॉनची दुसऱ्या क्रमांकाची बाजारपेठ आहे. जर्मनीतील कंपनीच्या गोदामांमध्ये सुमारे 10 हजार कर्मचारी आणि 10 हजारांपेक्षा अधिक हंगामी कर्मचारी काम करीत आहेत. कंपनी प्रशासनाने मात्र, या संपात छोट्या संख्येने कर्मचारी सहभागी झाल्याचे म्हटले आहे. कंपनीचा प्रवक्ता म्हणाला, ‘‘संपाचा ग्राहकांना उत्पादन वितरित करण्यावर कोणताही परिणाम झाला नाही. मोठ्या संख्येने कर्मचारी कामावर रुजू होते.‘‘ ऍमेझॉनच्या जर्मनीतील कर्मचाऱ्यांनी 2013 पासून अनेकवेळा संप पुकारला आहे. वेतनवाढीसह अनेक मागण्या प्रलंबित असून, कंपनीने या मागण्या मान्य करण्यास नकार दिलेला आहे.

