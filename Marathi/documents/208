
बंगालमध्ये उमेदवारांची संपत्ती हजार रुपयेही नाही
एकाने तर आपल्याजवळ ‘शून्य’ संपत्ती असल्याचे दाखवले आहे
पश्चिम बंगाल विधानसभा निवडणुकीच्या पहिल्या टप्प्यात निवडणुकीच्या मैदानात असलेल्या किमान ७ उमेदवारांची ‘संपत्ती’ एक हजार रुपयांहून कमी असून, त्यापैकी एकाने तर आपल्याजवळ ‘शून्य’ संपत्ती असल्याचे दाखवले आहे.
मतदानाचा पहिला टप्पा येत्या ४ व ११ एप्रिलला दोन भागांमध्ये होणार आहे. पश्चिम मिदनापूर, पुरुलिया, बांकुरा व बर्दवान जिल्ह्य़ांमधील ४९ जागांसाठी २९६ उमेदवार त्यांचे भाग्य आजमावत आहेत.
पुरुलिया जिल्ह्य़ातील पारा (अ. जाती) मतदारसंघात बहुजन समाज पक्षाच्या तिकिटावर लढणाऱ्या पवित्र बाऊरी यांनी आपल्याजवळ रोख किंवा बँकेत एकही पैसा नसल्याचे त्यांनी शपथपत्र निवडणूक आयोगाकडे दाखल केले आहे. ३२ वर्षे वयाच्या या सामाजिक कार्यकर्त्यांजवळ कुठलीही मालमत्ता नाही, किंवा जबाबदारीही नाही असे त्यांनी स्वत:च्या शपथपत्रात म्हटले आहे. आपण बेरोजगार असून केवळ सममाजिक कार्य करतो, असे सांगणाऱ्या बाऊरी यांनी आपण आतापर्यंत कधीही राजकारणात सक्रिय नव्हतो असे मान्य केले.

