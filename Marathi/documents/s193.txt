सुलतान अझलन शाह हॉकी स्पर्धेसाठी सरदार कर्णधार

नवी दिल्ली - हॉकी इंडियाने मलेशियात इपोह येथे होणाऱ्या २५व्या सुलतान अझलन शाह हॉकी स्पर्धेसाठी भारतीय संघाचे नेतृत्त्व सरदार सिंगकडे कायम ठेवले. पुढील महिन्यात होणाऱ्या या स्पर्धेसाठी १८ सदस्यीय संघही सोमवारी जाहीर करण्यात आला.

भारतासह या स्पर्धेत न्यूझीलंड, ऑस्ट्रेलिया, पाकिस्तान, जपान, कॅनडा आणि यजमान मलेशिया हे देश सहभागी होणार आहेत. भारताने संघात हरज्योत सिंग आणि आकाश चिटके या दोन नव्या गोलरक्षकांना पसंती दिली आहे. रियो ऑलिंपिकपूर्वी काही महिने आधीच ही स्पर्धा होत असल्याने परदेशी संघाच्या क्षमतेबरोबर आपल्याही क्षमतेचा अंदाज घेण्यासाठी ही स्पर्धा महत्त्वाची ठरणार आहे. ऑलिंपिक वर्ष असल्यामुळे ही स्पर्धा तयारीसाठी खूप महत्त्वाची असल्याचे सांगून कर्णधार सरदार म्हणाला, ‘‘ऑलिंपिकपूर्वी ही स्पर्धा होणार असल्याने खेळाडूंना आपल्या तयारीचा चांगला अंदाज येईल. त्याचबरोबर काही नवे नियोजन आणि नवे आडाखे बांधण्याचा आमच्याकडून प्रयत्न होईल.’’ 

भारतीय हॉकी संघ नेहमीच शेवटी शेवटी गोल स्वीकारतो. या वेळी तसे होणार नाही, असा विश्‍वास देताना सरदार म्हणाला, ‘‘आम्ही या आघाडीवर आता चांगला अभ्यास केला आहे. गोल स्वीकारतो हा आता इतिहास झाला. या वेळी आम्ही उंचावलेलाच खेळ दाखवून देऊ.’’

संघ - गोलरक्षक : हरज्योत सिंग, आकाश चिटके, बचावफळी ः रुपिंदर पाल सिंग, जसजित सिंग कुलार, कोथाजित सिंग, सुरेंदर सिंग, हरमनप्रीत सिंग, मध्यरक्षक - दानिश मुजताबा, चिंग्लेनसना सिंग, मनप्रीत सिंग, सरदार सिंग, एस. के. उथप्पा, हरजीत, आघाडीची फळी ः तलविंदर सिंग, मनदीप सिंग, एस. व्ही. सुनील, रमणदीप सिंग, निक्किन थिमय्या.