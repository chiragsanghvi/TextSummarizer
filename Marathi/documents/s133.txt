'भारत-बांगलादेश सामन्याची चौकशी व्हावी'

कराची - ट्वेंटी-20 विश्वकरंडकात भारतीय संघाने बांगलादेशवर मिळविलेला विजय संशयास्पद असून, या सामन्याची आंतरराष्ट्रीय क्रिकेट परिषदेने (आयसीसी) चौकशी करावी, अशी मागणी पाकिस्तानचे माजी क्रिकेटपटू तौसिफ अहमद यांनी केली आहे.

भारत आणि बांगलादेश यांच्यात बुधवारी झालेल्या सामन्यात भारताने बांगलादेशवर एक धावेने विजय मिळविला. बांगलादेशला शेवटच्या तीन चेंडूवर विजयसाठी दोन धावांची गरज असताना बांगलादेशच्या खेळाडू असमर्थ ठरले होते. भारताच्या या विजयानंतर तौसिफ अहमद यांनी शंका उपस्थित केल्या आहेत.

तौसिफ म्हणाले की, भारत व बांगलादेश यांच्यातील सामन्याचा निकाल संशयास्पद आहे. सामन्याचा शेवट ज्याप्रमाणे झाला, तो मला योग्य वाटत नाही. आयसीसीच्या भ्रष्टाचारविरोधी पथकाने या सामन्याची चौकशी करावी. बांगलादेशच्या संघात आता अनुभवी खेळाडू आहेत. त्यांनी सामना टाय करण्याऐवजी मोठे फटके मारण्याचे का प्रयत्न केले, हे मला समजणे अवघड जात आहे.