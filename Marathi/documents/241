
भ्रष्टाचाराविरोधात लढण्याचा निर्धार ममता यांनी यापूर्वी व्यक्त केला आहे. त्यामुळे पक्षाचे जे नेते लाच स्वीकारताना फितीत दिसत आहेत त्यांची हकालपट्टी करावी. आपल्या पक्षाचे नेते निष्पाप असल्याची ममता यांना खात्री आहे तर त्या सीबीआयला नरडा स्टिंग ऑपरेशनची चौकशी करण्याची विनंती का करीत नाहीत, असा सवाल शहा यांनी केला आहे.
नरडाप्रकरणी मॅचफिक्सिंगचा आरोप फेटाळताना शहा म्हणाले की, माध्यमांतील काही जण भाजप काय करीत आहे, असा सवाल करीत आहेत. भाजप काय करणार, फितीत दिसणारे नेते तृणमूलचे आहेत, ममता यांनी त्यांना पक्षातून काढून टाकावे, असे शहा म्हणाले.
लोकसभेत आमच्या पक्षाकडे बहुमत असल्याने हे प्रकरण नीतिमत्ता समितीकडे पाठविले, मात्र राज्यसभेत आमच्याकडे बहुमत नाही, ज्यांच्याकडे बहुमत आहे ते हे प्रकरण नीतिमत्ता समितीकडे का पाठवत नाहीत, असा सवालही अमित शहा यांनी यावेळी केला.
