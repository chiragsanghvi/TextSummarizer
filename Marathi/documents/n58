कशाला हवंय ऑस्कर, त्यांनाच येऊ दे इकडे

मिरज- शिक्षणव्यवस्थेने आपल्यात न्यूनगंड तयार केलांय. त्यामुळे ऑस्करला अवास्तव महत्त्व आलंय. कशाला पाहिजे ऑस्कर ? त्यांनाच येऊ दे आपल्याकडे‘ अशा शब्दांत ‘देऊळ‘ चे दिग्दर्शक उमेश कुलकर्णी यांनी ऑस्करची खिल्ली उडवली. बालगंधर्व नाट्यगृहात तीन दिवस चाललेल्या लघुचित्रपट महोत्सवाची सांगता त्यांच्या उपस्थितीत झाली. त्यानंतर त्यांनी रसिकांशी संवाद साधला. रोखठोक प्रश्‍न, तितकीच रोखठोक उत्तरे असा संवादाचा पूल तयार होत गेला. 

ते म्हणाले, "ऑस्करला एन्ट्री पाठवावी हे ठीक. त्यामुळे आपण कोठे आहोत हे समजून येते; मात्र उदोउदो कशाला? ते मिळालंच पाहिजे याचा हट्ट नको. आपलं मूल्यांकन ऑस्करने का करावं? आपल्याकडेही राष्ट्रीय पारितोषिके आहेत. कितीजण ते चित्रपट पाहतात हा प्रश्‍न आहे. ऑस्कर म्हणजे मोक्षप्राप्ती नव्हे.‘‘

संवाद हरवतोय 
ते म्हणाले, "संवाद हरवत चाललाय. नातेसंबंधातला गोडवा कमी होतोय. कधीतरी एकत्र येणारी भावंडे मोबाईलशिवाय संवाद साधू शकत नाहीत. दुसऱ्याला समजून घेणारा संवाद घडत नाहीये. संवाद झालाच तर दुसऱ्याला पूर्णपणे मारून टाकलं जातं; त्याचं ऐकून घेतलं जात नाही. संवादाची प्रक्रिया सुरू ठेवण्याची जबाबदारी तरुणांवर आहे. परंपरांवर विश्‍वास ठेवूया, पण त्यातून काहीतरी नवं घडवण्याचा मानस असला पाहिजे. चित्रपट महोत्सवासारखे प्लॅटफार्म उपयोगात येतील. आजूबाजूला काय घडतंय याकडे डोळे उघडून पाहिलं पाहिजे, ही ताकद माध्यमांत आहे.‘‘

नग्नतेचा बाऊ
कुलकर्णी म्हणाले, "परंपरांना छेद देत जुने मोडून काढण्याची वेळ आली आहे. संस्कृतीचे अंधानुकरण व्हायला नको. नवे घडतेय याकडे लक्ष हवे. ‘फॅण्ड्री‘ पाहायचा की "क्‍या कुल है हम‘ हे आपणंच ठरवायचं. सनी लिओन पाहिली जातेय म्हणून तिचे चित्रपट येताहेत हे लक्षात घ्यायला हवे.‘‘ सेन्सॉरशिपबाबत ते म्हणाले, "चित्रपटातील नग्नतेचा विनाकारण बाऊ केला जातोय. आपण का घाबरतो? प्रत्येक समाजाची स्वतःची अशी सेन्सॉरशिप असतेच. खजुराहोसारख्या ठिकाणीची शिल्पे पाहून मंदिरे बंद करता येणार नाहीत. त्यांना अध्यात्मिक अधिष्ठान आहे. बदलाची प्रक्रिया लगेच होणार नाही हेदेखील लक्षात घ्यायला हवे. प्रत्येक कुटुंबाने स्वतःची सेन्सॉरशिप तयार केली पाहिजे. आयुष्य सर्वरंगी बनायला हवे.‘‘

शिव्यांवर सेन्सॉरशिप नको 
सेन्सॉर बोर्डाने चित्रपटात वापरता येणार नाहीत अशा पन्नास शब्दांची यादी तयार केली आहे. यावर ते म्हणाले, ""शिवी अलंकार आहे. ज्या-त्या भागाचा लहेजा असतो. सांगलीत काही शिव्या बोलीभाषेप्रमाणे वापरल्या जातात. त्या आजूबाजूला सर्वजण ऐकतात. मग पाहायला का आवडत नाहीत ? त्यावर सेन्सॉर असता कामा नये. कलाकारांचे स्वातंत्र्य मान्य करणाऱ्यांनाच निवडून द्या. अर्थात्‌, स्वातंत्र्य म्हणजे स्वैराचार नव्हे. ही सीमा ज्याने-त्याने निश्‍चित करावी. जाहिरातीत मादक स्त्री दाखवलीच पाहिजे, असा हट्ट धरणाऱ्या जाहिराती पाहू नका; त्या बंद होतील.‘‘ 

ते म्हणाले, "मोबाईलमध्ये तरुणांचा वेळ चाललाय. हे लक्षात येईल तेव्हा वेळ गेलेली असेल. आजूबाजूला काय चाललंय हे आपण उघड्या डोळ्यांनी पाहत नाही. स्वतःला वेळ द्या, माणसे, त्यांचे चेहरे, चेहऱ्यावरचे रंग पाहण्यासाठी वेळ द्या.‘‘