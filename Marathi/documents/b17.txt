वर्षभरात सेन्सेक्‍समध्ये 9.36% घसरण
मुंबई  : मागील चार आर्थिक वर्षात 2015-16 हे आर्थिक वर्ष मुंबई शेअर बाजारासाठी सर्वांत खराब ठरले आहे. या आर्थिक वर्षात मुंबई शेअर बाजाराच्या निर्देशांकात (सेन्सेक्‍स) 9.36 टक्के घसरण झाली असून, गुंतवणूकदारांनी या कालावधीत 7 लाख कोटी गमावले आहे. जागतिक अर्थव्यवस्थेची चिंताजनक स्थिती आणि परकी गुंतवणूकदारांनी पैसे काढून घेतल्याने शेअर बाजाराला फटका बसला आहे.

सेन्सेक्‍समध्ये गुरुवारी किरकोळ 3.28 अंशांची वाढ होऊन तो 25 हजार 341 अंशांवर बंद झाला. मार्च महिन्यात सेन्सेक्‍समध्ये 2 हजार 339 अंश म्हणजेच 10.17 टक्के तर निफ्टीमध्ये 751 अंश म्हणजेच 10.75 टक्के वाढ झाली. गेल्या चार वर्षात एका महिन्यात दोन्ही निर्देशांकात झालेली ही सगळ्यात मोठी वाढ आहे.
कमोडिटजचे घसरते भाव आणि अमेरिकी मध्यवर्ती बॅंकेकडून दशकभरात पहिल्यांदा झालेली व्याजदर वाढ, जागतिक मंदी आणि विशेषतः चीनच्या अर्थव्यवस्थेतील घसरण तसेच, देशांतर्गत सुधारणांचा मंदावलेला वेग हे सगळे घटक निर्देशांकाची खराब कामगिरी होण्यास कारणीभूत ठरले आहेत.
2015-16 या आर्थिक वर्षात गुंतवणूकदारांनी 7 लाख कोटी गमावले असून, प्रत्येक सत्राला सरासरी 2 हजार 700 कोटी रुपयांचा तोटा त्यांना झाला आहे. रुपयाच्या तुलनेत डॉलरचा भाव 3.61 रुपये म्हणजेच 5.86 टक्के वाढला आहे. आज सकाळी सेन्सेक्‍स सुरवातीला 141 अंशांनी वधारला. मात्र, त्यानंतर सुरू झालेल्या नफेखोरीच्या वातावरणामुळे त्यात घसरण होण्यास सुरवात झाली. अखेर निर्देशांक कालच्या तुलनेत 3.61 अंश वधारून 25 हजार 341 अंशांवर बंद झाला. काल निर्देशांकात 438 अंशांची वाढ झाली होती. ही महिनाभरातील एका दिवसातील सगळ्यात मोठी वाढ होती. निफ्टीमध्ये 3.20 अंशांची वाढ होऊन तो आज 7 हजार 738 अंशांवर बंद झाला.
हिंदुस्थान झिंकने 10 हजार 141 कोटी रुपयांचा लाभांश देण्याचे जाहीर केल्याने कंपनीच्या समभागात सर्वाधिक 14 टक्के वाढ झाली. सेव्ह मार्ट फार्मसी स्टोअर्सच्या विक्रीला कंपनीच्या संचालक मंडळाने मंजुरी दिल्याने नॅटको फार्माच्या समभागात 4 टक्के वाढ झाली