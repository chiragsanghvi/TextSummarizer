'केवळ बाळासाहेबांमुळे मी महाराष्ट्राला दिसलो'.

नारायण राणे महाराष्ट्राला दिसतोय तो केवळ बाळासाहेबांमुळे, असं सांगत राणेंनी शिवसेनाप्रमुख बाळासाहेब ठाकरेंच्या आठवणींना पुन्हा उजाळा दिला. निमित्त होतं नारायण राणे यांच्या पासष्ठीचं. मुंबईत आज मोठ्या उत्साहात त्यांच्या पासष्ठीचा कार्यक्रम पार पडला. फक्त काँग्रेसचेच नव्हे तर भाजप आणि राष्ट्रवादी काँग्रेसमधील दिग्गज नेते या कार्यक्रमात उपस्थित होते.

माझ्या मनात मुंबईचा महापौर होण्याचा विचार होता, तेव्हा बाळासाहेबांनी मला आमदारकीचं तिकीट दिलं. म्हणूनच नारायण राणे महाराष्ट्राला दिसतोय तो केवळ बाळासाहेबांमुळे. नाहीतर हा नोकरदार कोकणी माणूस महाराष्ट्राला कधी दिसला नसताच, अशी कृतज्ञता नारायण राणेंनी यावेळी व्यक्त केली.

जर राणे साहेबांनी शिवसेना सोडली नसती तर आजचं महाराष्ट्राचं राजकारण वेगळ्या दिशेनं गेलं असतं, असं केंद्रीय मंत्री नितीन गडकरी यावेळी म्हणाले. मी राणेंना काँग्रेसमध्ये जाताना म्हटलं होतं, की तुम्ही आगीतून सुटून फुफाट्यात जाताय. हे खरं आहे. कारण सुशिलकुमार शिंदेंना ठाऊक आहे, की हायकमांड हसली की आपल्यालाही हसावं लागतं, असे मिश्कील भाष्य गडकरींनी केले.

राष्ट्रवादी काँग्रेसचे नेते जयंत पाटील आणि माजी मुख्यमंत्री सुशीलकुमार शिंदे यांच्यासह उपस्थित इतर नेत्यांनी राणेंच्या कार्यशैलीचं कौतुक करत त्यांना पुढील वाटचालीसाठी शुभेच्छा दिल्या.