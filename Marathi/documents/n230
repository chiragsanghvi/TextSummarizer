‘सर्जा’नं विश्‍वास दिला! (अजिंक्‍य देव)

चित्रपटसृष्टीबद्दल फारशी माहिती नसताना मी ‘सर्जा’ केला. त्यातल्या डोंबाऱ्याच्या व्यक्तिरेखेनं मला जिद्द म्हणजे काय हे लक्षात आणून दिलं. ‘थोडे तुझे थोडे माझे’ या चित्रपटातल्या बापाच्या भूमिकेनं प्रत्यक्ष जीवनात मला मुलाशी कसं वागायचं हे शिकवलं.

मी स्वतःला खूप भाग्यवान समजतो. कारण करिअरच्या सुरवातीलाच मला ‘सर्जा’सारखा महत्त्वपूर्ण चित्रपट मिळाला आणि या चित्रपटानं मला  आत्मविश्‍वास दिला. जगण्याची नवी दिशा या चित्रपटामुळं मला मिळाली. शिवशाहीर बाबासाहेब पुरंदरे यांच्या ‘शेलार खिंड’ या कथेवर आधारित हा चित्रपट होता. या चित्रपटात मी डोंबाऱ्याच्या मुलाची भूमिका साकारली. हा डोंबारी स्वतःच्या हिमतीवर गड चढून जातो आणि शिवाजी महाराजांकडून सोन्याचं कडं आणि घोडा बक्षीस म्हणून मिळवितो. त्यानंतर तो त्यांच्याबरोबर लढाईत सहभागी होतो. तुमच्यामध्ये जिद्द असेल, तर तुम्ही एखादी गोष्ट निश्‍चित प्राप्त करू शकता, हे या भूमिकेमुळं मला समजलं. हा डोंबारी जिद्दी होता आणि या जिद्दीच्या जोरावरच तो गड चढला. यातले सगळे स्टंट सीन मी स्वतः केले आहेत. 

‘सर्जा’ चित्रपटातल्या डोंबाऱ्याच्या भूमिकेसाठी भिंतीवरून चालण्याचा सराव केला. 

दोन-तीन वेळा मी घसरून पडलोही. त्यामुळं दोन दिवस चित्रीकरण बंदही ठेवलं होतं; परंतु हे सगळं झालं तरी चित्रीकरण करणं भाग होतं. कारण शो मस्ट गो ऑन... त्या वेळी मी नवीन होतो; परंतु मी साकारत असलेली व्यक्तिरेखाच इतकी जिद्दीची होती आणि मला तीच भावली होती. त्या भूमिकेनंच माझ्याकडून बरंच काही करून घेतलं असं मला वाटतं. त्या वेळी मला चित्रपटसृष्टीबद्दल काहीच माहीत नव्हतं. मी केवळ पाऊल टाकलं होतं. मला खूप तयारी करावी लागली. मला तलवार चालवता येत नव्हती. कोलांट्या उड्या मारता येत नव्हत्या. अर्थात डोंबाऱ्यांचे म्हणून जे कसरतीचे खेळ असतात ते मला येत नव्हते. त्यामुळं आमच्या घरी एक डोंबारीच मला शिकवायला येत होता. या चित्रपटासाठी मला बऱ्याच गोष्टी शिकाव्या लागल्या. त्यामुळं माझ्या मानसिकतेमध्ये बदल झाला. तत्पूर्वी मी राजदत्त यांचा ‘अर्धांगी’ चित्रपट केला होता. तो माझा पहिला चित्रपट होता खरा; परंतु ‘सर्जा’ हा माझ्या करिअरमधील एक लॅंडमार्क चित्रपट ठरला. आजही लोक ‘सर्जा’ला विसरलेले नाहीत. त्यानंतर राजदत्त यांच्याच ‘माझे घर माझा संसार’ या चित्रपटात मी साकारलेली भूमिका मला महत्त्वाची भूमिका वाटते. या चित्रपटाची कथा एका सत्य घटनेवर होती. डोंबिवली-ठाण्याच्या लोकलच्या प्रवासात एक बोगदा आहे. या बोगद्यात एका दांपत्यानं जीव दिला होता. त्यामध्ये पती मरण पावला आणि पत्नी जिवंत राहिली. या सत्य घटनेवर आधारित ‘माझे घर माझा संसार’ हा चित्रपट होता. ही तरुण दांपत्याची कथा होती. मी यामध्ये नवऱ्याची भूमिका साकारली. तो आपल्या आयुष्यावर प्रचंड प्रेम करणारा असतो. या भूमिकेमुळे माझ्यातील माणूस जागा केला आणि कलाकार प्रगल्भ झाला. 

‘शिनेमा’ या आगामी चित्रपटातलं दृश्‍य समजावून घेताना.

‘अर्धांगी’, ‘सर्जा’, ‘माझे घर माझा संसार’ हे माझ्या करिअरच्या सुरवातीलाच मिळालेले महत्त्वपूर्ण चित्रपट. करिअरची सुरवातच अशा कठीण भूमिकांनी झाली. कारण सहसा अशा प्रकारच्या भूमिका करायला कुणीही धजावत नाही; परंतु या तिन्ही चित्रपटांनी मला बरंच काही शिकविलं.

माझ्या करिअरला कलाटणी देणारा चित्रपट ठरला ‘माहेरची साडी.’ या चित्रपटानं मराठी चित्रपटसृष्टीत इतिहास घडविला. बहिणीवर अतोनात प्रेम करणाऱ्या भावाची ही भूमिका होती. या चित्रपटाबद्दलची एक आठवण सांगायला मला नक्कीच आवडेल. कमालीस्तान स्टुडिओत एका हिंदी चित्रपटाचं चित्रीकरण सुरू होतं. अक्षय कुमार आणि मी तिथल्या तुरुंगाच्या सेटवर बसलेलो होतो. तेव्हा आठ-दहा बायकांचा एक घोळका तिथं आला. आमच्याकडं पाहात तो घोळका येत होता. तेव्हा मी अक्षयला हळूच म्हटलं, की अक्षय बघ तुझे फॅन येत आहेत. त्यांना पाहून तोदेखील खूश झाला होता. मात्र त्या बायका माझ्याकडं आल्या आणि चक्क माझ्या पाया पडल्या. माझा हात त्यांनी चाचपडून पाहिला. ‘माझ्या भाऊराया तुझा हात चांगला आहे...,तू खूप चांगलं काम केलं आहेस.. ’ अशी शाबासकी मला दिली. त्यांनी केलेले हे कौतुक पाहून मी कोसळायचा बाकी होतो. मात्र तेव्हा अक्षयचा चेहरा पाहण्यासारखा होता. त्या चित्रपटानं मला थांबायचं नाही हे शिकविलं. कितीही यश मिळालं तरी आपले पाय जमिनीवर ठेवायचे, असं त्या चित्रपटानं शिकविलं. माझ्या करिअरमधील टर्निंग पॉइंट ठरला तो माहेरची साडी हा चित्रपट.

‘वासुदेव बळवंत फडके’ मधलं वेगळं रूप

गेल्या तीन वर्षात मी खूप चांगले चित्रपट केले. ‘थोडं तुझे थोडे माझे’ हा त्यापैकीच एक. अनिल काकडे यांच्या या चित्रपटाची कथा बाप आणि मुलाची होती. यातील बापाची भूमिका मी साकारली. या भूमिकेनं मला वडील म्हणून आपल्या मुलाबरोबर कसं वागलं पाहिजे, हे शिकविलं. ही कथा आपल्या जीवनाशी जवळीक साधणारी होती. ‘नटी’, ‘भातुकली’ असे काही वेगळ्या धाटणीचे चित्रपट याच दरम्यान मी केले. ‘भातुकली’ चित्रपटातली माझी भूमिका अशीच काहीशी वेगळी होती. यातल्या नायकानं अफाट संपत्ती जमविलेली असते; परंतु त्याच्या आयुष्यात काहीच उरलेलं नसतं. संपत्ती मिळविण्याच्या नादात त्याची नाती संपलेली असतात. त्यामुळं तो भाड्यानं माणसं आणतो आणि जीवन जगण्याचा प्रयत्न करतो. त्याचा एकलकोंडा प्रवास त्याला घालवायचा असतो. त्यामुळं तो भाड्यानं माणसं आणतो. त्याच्या भोवताली सगळं खोटं घडत असतं; परंतु ते खरं भासविण्याचा तो प्रयत्न करीत असतो. या भूमिकेमुळे मी प्रगल्भ होतोय...मी वाढतोय.. माणूस म्हणून माझी प्रगती होतेय, असंच मला जाणवलं.  

आता येणाऱ्या ‘वेदांत एंटरटेन्मेंट’च्या मिलिंद कवडे दिग्दर्शित आणि अनिल जोशी निर्मित ‘शिनेमा’ चित्रपटात एका दिग्दर्शकाची भूमिका साकारली आहे.
या दिग्दर्शकानं यश पाहिलेलं असतं...त्याला अनेक पुरस्कार मिळालेले असतात; परंतु आताचा काळ त्याचा कठीण असतो. आता त्याला तडजोड करून चित्रपट बनवावा लागतो. त्याच्या आयुष्यात अशा काही घटना घडतात, की त्याला तडजोड करावी लागते आणि स्वतःचं नाव बदलून चित्रपट बनवावा लागतो. आता जे काही चालतं, ते बनवावं लागतं आणि त्यामध्ये त्याची कुचंबणा होते. या भूमिकेनं मला आयुष्यात निराश व्हायचं नाही हे शिकविलं. कारण यश येत असतं आणि जातं असत; पण आपल्या नावाचा ब्रॅंड आपल्याला टिकवायचा असतो. 

‘नागपूर अधिवेशन’ असा आणखीन एक चित्रपट करत आहे. त्यामध्ये मी आमदार बनलेलो आहे. आमदाराची भूमिका पहिल्यांदाच करीत आहे. हा चित्रपट राजकीय उपहासिका आहे. या भूमिकेला सकारात्मक आणि नकारात्मक अशा दोन्ही शेड्‌स आहेत. बंबेरिया नावाचा हिंदी चित्रपट येतो आहे. यामध्ये पोलिस कमिशनरची भूमिका साकारत आहे. तब्बल २६ वर्षांत १३० हून अधिक चित्रपट केले आहेत. आतापर्यंत विविध प्रकारच्या भूमिका साकारल्या आहेत आणि प्रत्येक भूमिकेनं मला बरंच काही दिलं आहे. माझा हा प्रवास असाच सुरू राहणार आहे. 
(शब्दांकन ः संतोष भिंगार्डे)