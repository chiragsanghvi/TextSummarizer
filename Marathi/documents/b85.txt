
भारतात स्पर्धात्मक करप्रणाली आवश्यक- जेटली
नवी दिल्ली: जागतिक बाजारपेठेत भारताला उत्पादनाचे प्रमुख केंद्र बनवण्यासाठी देशात स्पर्धात्मक कर प्रणालीची आवश्‍यक असल्याचे मत अर्थमंत्री अरूण जेटली यांनी बुधवारी व्यक्त केले.

केंद्रीय उत्पादन शुल्क विभागाच्या वर्धापन दिनानिमित्त आयोजित कार्यक्रमात ते बोलत होते.
देशांतर्गत उत्पादनाला चालना देण्यासाठी सरकारकडून मेक इन इंडिया उपक्रम राबबला जात आहे. उत्पादनाचे केंद्र बनल्यास यातून मोठ्या प्रमाणात रोजगार निर्मिती होईल आणि विकास दर वेग पकडेल, असा विश्‍वास त्यांनी व्यक्त केला. अर्थव्यवस्थेत उत्पादन क्षेत्राची महत्वाची भूमिका आहे. या क्षेत्रात मोठ्या प्रमाणात गुंतवणूक झाल्यास उत्पादन वाढीला प्रोत्साहन मिळेल, असे त्यांनी सांगितले. उत्पादनात क्षेत्रातील स्पर्धा वाढवण्यासाठी या क्षेत्रात स्पर्धात्मक कर प्रणाली आवश्‍यक आहे. ज्यातून सरकारचा कर महसूल वाढेल, असे त्यांनी सांगितले.

कल्याणकारी योजना राबवण्यासाठी सरकारकडे पुरेशा प्रमाणात निधी असणे आवश्‍यक आहे. महसूल कमी असल्यास सरकारला काम करणे कठिण जाईल. कर प्रणाली सुटसुटीत आणि स्पर्धात्मक असल्यास करदात्यांमधील विश्‍वास वाढेल. ज्यातून कर संकलन वाढेल, असे जेटली यांनी सांगितले. जाचक कर कायदे दूर करून कर प्रणाली सुटसुटीत आणि पारदर्शक करण्यासाठी सरकार प्रयत्नशील असल्याची ग्वाही जेटली यांनी दिली