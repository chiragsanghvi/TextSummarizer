'सरबजित'च्या मदतीसाठी धावली ऐश्‍वर्या...

पाकिस्तानात चुकून प्रवेश केल्यानंतर अटक करण्यात आलेल्या आणि तेथील तुरुंगातच अखेर झालेल्या सरबजितसिंग या भारतीय शेतकऱ्याच्या कहाणीवर निर्माण करण्यात येत असलेल्या चित्रपटाचे ‘शूटिंग‘ मागील काही दिवसांपासून रखडले होते. पंजाबमधील भारत-पाकिस्तान सीमेवरील अटारी सीमेवर चित्रपटातील काही प्रसंगाचे चित्रीकरण करण्यात येणार होते. मात्र, सरकारकडून त्यास परवानगी न मिळाल्याने मोठी अडचण निर्माण झाली होती. 

‘सरबजित‘ असे नाव असलेल्या या चित्रपटात रणदीप हुडा मुख्य भूमिकेत आहे, तर सरबजितची बहीण दलबीरकौरच्या भूमिकेत विश्‍वसुंदरी ऐश्‍वर्या राय-बच्चन आहे. या चित्रपटाचा दिग्दर्शक असलेल्या ओमांग कपूरने अटारी सीमेवरील चित्रीकरणास परवानगी मिळावी म्हणून बरीच धावपळ केली. मात्र, त्याच्या प्रयत्नांना काही यश आले नाही आणि चित्रपटाचे चित्रीकरण रखडल्यामुळे ‘बजेट‘ कोलमडण्याची वेळ आली होती. 

अशा अवघड प्रसंगी ओमांगच्या मदतीला धावली ती ऐश्‍वर्या. ऐश्‍वर्याने आपला शब्द टाकला आणि सरकारमधील संबंधितांनाही त्यास नकार देणे शक्‍य झाले नाही, असे सूत्रांनी सांगितले. 
अखेरीस अटारी सीमेवरील चित्रीकरणास सरकारी परवानगी मिळाली आणि ‘सरबजित‘चा मार्ग मोकळा झाला. अटारीतील चित्रीकरण काही दिवसांपूर्वी पूर्ण करण्यात आले. या चित्रपटाचे अमृतसरच्या सुवर्णमंदिरातही चित्रीकरण करण्यात आले आहे. एकूण काय, तर ‘सरबजित‘च्या मदतीला त्याची ऐश्‍वर्याच्या रूपातील बहीण पुन्हा धावून आली असेच म्हणावे लागेल.