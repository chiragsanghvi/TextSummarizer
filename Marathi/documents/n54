कंगणा राणावत 'हायएस्ट पेड'

बॉलिवूडध्ये कंगणा राणावतने आपले वेगळे स्थान निर्माण केले आहे. ‘तनू वेड्‌स मनू‘, "क्वीन‘मधून तिने अभिनयाचा ठसा उमटविला. हे चित्रपट सर्वस्वी तिचे होते. 2006 मध्ये तिचा पहिला चित्रपट ‘गॅंगस्टर‘ प्रदर्शित झाला. चंदेरी दुनियेत पाय रोवायला तिने संघर्ष केला; पण, अभिनयाच्या जोरावर, स्वतंत्र व्यक्तिमत्त्वामुळे ती यशाच्या शिखरावर स्वार आहे. 

ती चित्रपटसृष्टीची खरीखुरी ‘क्वीन‘ आहे. तिचा वधारलेला भाव चित्रपटाच्या मोबदल्यातही दिसून येत आहे. एका चित्रपटासाठी ती तब्बल 11 कोटी रुपये घेत आहे. त्यामुळे ती बॉलिवूडमधील सर्वांत महाग अभिनेत्रींमध्ये तिचे नाव घेतले जाते. तिच्या उपजीविकेचे हे एकच साधन आहे, असे नाही. ती जाहिरातींमधूनही झळकत आहे. 15 जाहिराती तिच्याकडे असून, एका दिवसासाठी ती दीड कोटी रुपये आकारते. तिच्या उत्पन्नाच्या माहितीवरून ती किती कमावते याची आकडेमोड ज्याने त्याने करावी. 

हॅपी गो लकी 
सतत फिल्म प्रोसेसिंगमध्ये बिझी राहून कंगना राणावत कंटाळून गेलीय. "मी आयुष्यभर ऍक्‍टिंग करणार नाही‘ असं तिने जाहीर केलंय. सध्या फक्त मोजकेच चित्रपट ती करतेय अन्‌ तेही स्क्रीप्ट वा रोल आवडला तरच... म्हणूनच तिने सध्या सलमान खान हिरो असलेला चित्रपट नाकारला! 
एवढं धाडस कंगनात आलं कसं? त्यावर ती म्हणते, की मी 28 वर्षांच्या माझ्या आयुष्यात खूप स्ट्रगल केलंय. सध्या मी करियरच्या अशा वळणावर आहे, की स्वतःची फिल्म स्वतः निवडेन. एक अभिनेत्री म्हणून मी स्वतःला सिद्ध केलंय. मग फालतू सिनेमा मी का करू? असं रोखठोक उत्तर देणारी कंगना खरंच धमाल मुलगी आहे. ‘इन डिमांड‘ असूनही ती कुठल्याही ऍवॉर्ड फंक्‍शनला जात नाही. 
फेअरनेस क्रीमच्या ‘फेक‘ जाहिराती करत नाही आणि पसंत नाही म्हणून बिग बॅनरच्या फिल्मस्‌ नाकारते! वर्षातून एखादी मस्त फिल्म करण्याचा तिचा इरादा आहे. उरलेला वेळ तिला घालवायचाय जग फिरण्यात, पुस्तकं वाचण्यात, पियानोच्या सुरावटीत, नवीन डान्स शिकण्यात अन्‌ स्वतःच्या धुंदीत जगण्यात... फिल्मी लाईफच्या पलीकडे तिला सारं काही करायचंय. खरंच, कंगना ‘हॅपी गो लकी‘च म्हणायची! 