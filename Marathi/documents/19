

बाबासाहेबांच्या जन्मस्थानी आदरांजली
महू- पंतप्रधान नरेंद्र मोदी यांनी डॉ. बाबासाहेब आंबेडकर यांच्या १२५व्या जयंतीनिमित्त महू या लष्करी छावणीच्या शहरातील कालिपलटन भागात असलेल्या त्यांच्या जन्मस्थानी जाऊन त्यांना आदरांजली वाहिली. डॉ. भीमराव आंबेडकर यांचा जन्म मध्य प्रदेशातील महू कँटॉनमेंट शहरात १४ एप्रिल १८९१ रोजी झाला होता. राज्य सरकारने या ठिकाणी त्यांचे भव्य स्मारक उभारले आहे. मोदी यांनी या स्मारकाचे निरीक्षण करत तेथे सुमारे १५ मिनिटे घालवली. महू येथील डॉ. आंबेडकरांच्या जन्मस्थानाला भेट देणारे मोदी हे देशाचे पहिले पंतप्रधान आहेत, असे महूच्या समाजशास्त्र विद्यापीठाचे कुलगुरू आर. एस. कुरील यांनी वृत्तसंस्थेला सांगितले. मध्य प्रदेशचे मुख्यमंत्री शिवराजसिंह चौहान व इतर मान्यवर या वेळी पंतप्रधानांसोबत होते. यापूर्वी पंतप्रधानांचे इंदोर विमानतळावर आगमन झाले असता मुख्यमंत्र्यांसह राज्याचे आरोग्यमंत्री नरोत्तम मिश्रा यांनी त्यांचे स्वागत केले. येथून मोदी हेलिकॉप्टरने महूला रवाना झाले. 


