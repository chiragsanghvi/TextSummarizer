हिमाचलची ऊर्मिला मराठी चित्रपटात!

मराठी भाषा सहजसुंदर आहे, ही भावना आहे हिमाचलमधील एका विद्यार्थिनीची. ती हडपसरमधील जयवंतराव सावंत अभियांत्रिकी महाविद्यालयाच्या माहिती तंत्रज्ञान शाखेच्या दुसऱ्या वर्षाला आहे. ऊर्मिला गुरुंग तिचे नाव. पूर्वी तिला हिंदीदेखील बोलता येत नव्हते; पण एका वर्षात तिने मराठी आत्मसात केली. शिक्षण घेत असताना तिला "फुंतरू‘ या मराठी चित्रपटात काम करण्याची संधी मिळाली आहे. अमराठी असूनही मराठी चित्रपटात काम करण्याची संधी मिळाल्याबद्दल ती आनंद व्यक्त करते. महाविद्यालयातील अंतर्नाद या महोत्सवात तिने आपल्या भावना व्यक्त केल्या. ऊर्मिला म्हणते, ""मी हिमाचल प्रदेशची आहे. शिक्षणासाठी पुण्यात आले. महाविद्यालयाच्या कलामंडळामुळे मला "फिरोदिया करंडक‘ स्पर्धेमध्ये सहभागी होता आले. कलामंडळातील मित्रमैत्रिणीनी मराठी भाषेची सहजता, सुंदरता समजावून सांगितली. त्यामुळे प्रेरित होऊन मी "ऑडिशन‘ला गेले. "इंजिनियरिंग लाइफ‘वर आधारित मराठी चित्रपट "फुंतरू‘मध्ये काम मिळाले. शूटिंगच्या काळात राहिलेला अभ्यास पूर्ण करून घेण्यात मला महाविद्यालयाच्या सर्व शिक्षकांची व मित्रमैत्रिणींची मदत मिळाली.‘‘ 

महाविद्यालयातील वार्षिक स्नेहसंमेलन "अंतर्नाद‘ अत्यंत उत्साहात आणि जल्लोषपूर्ण वातावरणात पार पडले. ग्रुप डान्स, सोलो डान्स, गोंधळ नृत्य, फॅशन शो, बेली डान्स, लेझी डान्स, अशा विविध कलाप्रकारांचे विद्यार्थ्यांनी सादरीकरण केले. महिलांना मिळणाऱ्या दुय्यम वागणुकीवर भाष्य करणाऱ्या पथनाट्याने सर्वांना अंतर्मुख केले. कलामंडळाच्या विद्यार्थ्यांनी जुन्या गाजलेल्या गाण्यावर नवीन प्रकारचे नृत्य सादर करून वाहवा मिळवली. आठवडाभर सुरू असलेल्या विविध खेळांच्या स्पर्धांमधील विजेत्यांना जेएसपीएमचे संचालक डॉ. व्ही. ए. बुगडे, प्रा. संजय सावंत, महाविद्यालयाचे प्राचार्य डॉ. एम. जी. जाधव यांच्या हस्ते पारितोषिक देऊन गौरवण्यात आले. 