इंग्लंडची लंकेवर मात; दक्षिण आफ्रिकाही 'आउट'

नवी दिल्ली - इंग्लंडने निर्णायक सामन्यात श्रीलंकेला 10 धावांनी हरवून विश्‍वकरंडक टी-20 क्रिकेट स्पर्धेच्या गट क्रमांक एक मधून उपांत्य फेरीत प्रवेश केला. या निकालामुळे लंकेसह दक्षिण आफ्रिकेच्या उरल्यासुरल्या आशा संपुष्टात आल्या. कर्णधार मॅथ्यूजने तळाच्या फलंदाजांसह केलेले झुंजार प्रयत्न अपुरे पडले. 

इंग्लंडने चार सामन्यांत तिसरा विजय मिळवून आगेकूच नक्की केली. बटलरच्या झंझावातामुळे इंग्लंडने 172 धावांचे आव्हान उभे केले. लंकेला 161 धावांपर्यंतच मजल मारता आली. लंकेची तिसऱ्याच षटकांत 4 बाद 15 अशी दारुण अवस्था झाली होती. दिल्शानला (2) तिसऱ्याच चेंडूवर विलीने बाद केले. मग मॅथ्यूजने कपुगेदारासह 80 धावांची भागिदारी रचली. प्लंकेटने कपुगेदाराला बाद केले. आदिल रशीदने टाकलेल्या 16व्या षटकांत लंकेने 21 धावा वसूल केल्या. यात मॅथ्यूजने दोन षटकार, तर परेराने एक षटकार मारला. त्यामुळे लंकेला संधी होती, पण त्यानंतर जॉर्डनने आधी परेरा व मग शनाका यांना टिपले. शेवटच्या षटकात 15 धावांची गरज असताना मॅथ्यूजला चारच धावा काढता आल्या. 

तत्पूर्वी, बटलरच्या प्रतीआक्रमणामुळे इंग्लंडने 4 बाद 171 अशी आव्हानात्मक धावसंख्या उभारली. 10 षटकांत इंग्लंडने एकच विकेट गमावली होती, पण त्यांच्या खात्यात केवळ 65 धावा जमा होत्या. त्यातच रुट बाद झाला. जम बसल्यानंतर रॉयही बाद झाला. 12.5 षटकांत 3 बाद 88 अशा अवस्थेनंतर बटलर-मॉर्गन यांनी 45 चेंडूंत 74 धावांची भर घातली. 

संक्षिप्त धावफलक 
इंग्लंड ः 20 षटकांत 4 बाद 171 (जॅसन रॉय 42-39 चेंडू, 3 चौकार, 2 षटकार, ज्यो रूट 25, जॉस बटलर नाबाद 66-37 चेंडू, 8 चौकार, 2 षटकार, इऑन मॉर्गन 22, जेफ्री वॅंडेर्साय 2-26) विवि श्रीलंका ः 20 षटकांत 8 बाद 161 (अँजेलो मॅथ्यूज नाबाद 73 चमारा कपुगेदारा 30, परेरा 20, शनाका 15, डेव्हिड विली 2-26, ख्रिस जॉर्डन 4-28)