इंग्लंडची मुसंडी कौतुकास्पद

इंग्लंडने दिमाखात टी-२० विश्‍वकरंडक स्पर्धेच्या अंतिम फेरीत प्रवेश केला. इऑन मॉर्गनच्या नेतृत्वाखाली या संघाने प्रत्येक सामन्यातून ताकद वाढवली. प्रवासात मिळालेल्या प्रत्येक धक्‍क्‍यातून त्यांनी धडा घेतला आणि स्वतःच्या कामगिरीवर विश्‍वास ठेवला. ते या विजयासाठी खऱ्या अर्थाने पात्र आहेत. पहिल्याच सामन्यात बसलेल्या गेलच्या तडाख्यातून बाहेर पडणे सोपे नव्हते. त्यांनी हे आव्हान सहज पार केले. 

जेसन रॉय आणि ॲलेक्‍स हेल्स या त्यांच्या सलामीच्या जोडीने पहिल्या चेंडूपासून असा काही धडाका लावला, की न्यूझीलंडला सावरण्याची संधीच मिळाली नाही. अगदी ज्यो रुट आणि कर्णधार इऑन मॉर्गन धावा चोरू शकले नाहीत, तरी त्यांना विजय अवघड गेला नाही. जोस बटलर फलंदाजीला आल्यावर मात्र त्यांनी क्षेत्ररक्षकांच्या हातात धावा चोरल्या. बटलरने खास आक्रमक शैलीत इंग्लंडची विजयाची तहान भागवली. गोलंदाजीत मॉर्गनने त्याच्याकडील पर्यायांचा खुबीने वापर केला. स्ट्राइकला असलेल्या फलंदाजाप्रमाणे त्याने वेगवान आणि फिरकी गोलंदाजांचा वापर केला. बेन स्टोक्‍सने गोलंदाज म्हणून आपली छाप पाडली. अंतिम फेरीतील प्रतिस्पर्ध्याला स्टोक्‍स हा धोक्‍याचा इशारा आहे. कारण, अजून त्याच्या बॅटची करामत बघायला मिळालेली नाही. 

चांगल्या सुरवातीनंतर धावसंख्या भक्कम करण्यात आलेले अपयशच न्यूझीलंडला खऱ्या अर्थाने भोवले. त्यांची सुरवात अशी काही होती की वीस षटकानंतर धावसंख्या दोनशेच्या जवळपास असायला हवी होती. मधल्या षटकांत इंग्लंडच्या गोलंदाजांनी केलेल्या अचूक माऱ्यामुळेच हे शक्‍य होऊ शकले नाही. या दरम्यान मॉर्गनने वापरलेल्या प्रत्येक गोलंदाजाने न्यूझीलंड फलंदाजांना जखडून ठेवले. न्यूझीलंड संघ विजयी सातत्य कायम राखू न शकल्याबद्दल निराश जरूर असेल. पण, ते एका चांगल्या संघाकडून हरले. मॅकल्‌मसारखा गुणी खेळाडू संघात नसतानाही संघ इतकी मजल मारू शकतो, हे या संघाने दाखवून दिले. मर्यादित षटकांच्या क्रिकेटमध्ये त्यांचा दबदबा निश्‍चित राहील.