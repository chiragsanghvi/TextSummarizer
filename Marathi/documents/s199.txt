वेस्ट इंडीजच्या महिलांचे एक पाऊल पुढे

चेन्नई - वेस्ट इंडीजच्या महिला संघाने दुसऱ्या विजयाची नोंद करत टी-२० विश्‍वकरंडक स्पर्धेच्या उपांत्य फेरीत प्रवेशाच्या दृष्टीने एक पाऊल पुढे टाकले. कर्णधार स्टेफनी टेलर हिची अष्टपैलू कामगिरी त्यांच्या विजयाचे वैशिष्ट्य ठरली. विंडीजने ४ बाद १४८ धावा केल्या. बांगलादेशचा डाव ९९ धावांतच संपुष्टात आला.

हॅली मॅथ्यूज आणि स्टेफनी टेलर यांच्या ६७ धावांच्या सलामीने विंडीजच्या डावाला गती आली. बाराव्या षटकात ही जोडी फुटली; पण त्यांनी आखून दिलेल्या मार्गावर चालताना डिंड्रा डॉटिन हिची ११ चेंडूंतील २४, स्टॅकी किंग हिची १५ चेंडूंतील २० धावांची खेळी त्यांना आव्हान भक्कम करण्यास पुरेशी ठरली.
आव्हानाचा पाठलाग करताना बांगलादेशच्या महिलांनी वेगवान सुरवात केली; पण त्यांना कुठे थांबायचे, हेच कळले नाही. आक्रमकतेच्या नादात त्यांनी विकेट गमावल्या.

संक्षिप्त धावफलक : वेस्ट इंडीज २० षटकांत ४ बाद १४८ (हॅली मॅथ्यूज ४१ -४२ चेंडू, ४ चौकार, स्टेफनी टेलर ४० -४१ चेंडू, २ चौकार, १ षटकार, डॉटिन २४, किंग नाबाद २०, नहिदा अकतर ३-२७) वि.वि. बांगलादेश सर्व बाद ९९ (निगर सुलताना २७, टेलर ३-१३) 