
मोबाईलधारकांसाठी दिवाळीनिमित्त डेटा ऑफर्स 
मुंबई : एकेकाळी टॉक टाइमद्वारे ग्राहकांचा फायदा करून देणाऱ्या ऑफर्सची जागा आता डेटाने घेतली आहे. दूरसंचार क्षेत्रातील सर्वच बड्या कंपन्यांनी आपल्या ग्राहकांसाठी डेटा ऑफर्स जाहीर केल्या आहेत. व्होडाफोन, आयडिया, बीएसएनएल यांसारख्या कंपन्यांनी आकर्षक डेटा ऑफर्सची घोषणा केली आहे.

व्होडाफोनने स्पेशल दिवाळी ऑफरची घोषणा केली आहे. 100 एमबी फ्री डेटा ऑफर 11 नोव्हेंबरला देऊ केली आहे. आयडिया सेल्युलरने आयडिया फ्रीडम पॅक्‍सची घोषणा केली आहे. विद्यार्थी, गृहिणी आणि नवीन युजर्स टार्गेट करीत आयडियाने 300 एमबीपर्यंतचा 2 जी डेटा 100 रुपयांपर्यंत आणि 500 एमबीपर्यंतचा 3 जी डेटा 175 रुपयांना देऊ केला आहे. एरव्हीच्या डेटा पॅकच्या तुलनेत या ऑफरमुळे 30 टक्के कमी किमतीत डेटा पॅक उपलब्ध झाले आहेत.

भारत संचार निगम लिमिटेडनेही (बीएसएनएल) स्पेशल रिचार्ज व्हाउचरची घोषणा केली आहे. साधारणपणे 35 रुपये आणि 48 रुपयांची ही व्हाउचर्स आहेत. बीएसएनएलचे व्हाउचर 17 नोव्हेंबरपर्यंतच वापरता येईल. व्होडाफोनने मुंबईतील ग्राहकांसाठी फेसबुकवर सेल्फी शेअरिंग स्पर्धेद्वारे आयफोन 6 एस जिंकण्याची संधीही दिली आहे.
