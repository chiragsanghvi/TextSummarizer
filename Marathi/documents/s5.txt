सेंट ल्युसियातील मैदानाला मिळणार डॅरेन सॅमीचे नाव
- - वृत्तसंस्था

सेंट जॉन्स (अँटिगा) : टी-20 विश्‍वकरंडक क्रिकेट स्पर्धेत विजेतेपद मिळविणाऱ्या वेस्ट इंडीज पुरुष संघाचा कर्णधार डॅरेन सॅमी याचा सेंट ल्युसिया येथे अनोख्या पद्धतीने सन्मान करण्यात येणार आहे. सेंट ल्युसियातूनच लहानाचा मोठा आणि पुढे क्रिकेटपटू म्हणून उदयास आलेल्या सॅमीचे नाव आत तेथील क्रिकेट मैदानाला देण्याचा निर्णय घेण्यात आला आहे. तेथील "बेऊसेजोर क्रिकेट स्टेडियम आता "डॅरेन सॅमी क्रिकेट मैदान‘ म्हणून ओळखले जाईल. त्याचबरोबर याच शहरातील जॉन्सन चार्ल्स याचे नाव मैदानातील एका स्टॅंडला दिले जाणार आहे. सेंट ल्युसियाचे पंतप्रधान केनी डी ऍन्थोनी यांनी ही घोषणा केली. वेस्ट इंडीजचे हे दुसरे टी-20 विश्‍वविजेतेपद होते. यापूर्वी 2012 मध्ये पहिल्यांदा मिळविलेल्या विश्‍वविजयी संघाचे नेतृत्वही सॅमी याच्याकडेच होते.
