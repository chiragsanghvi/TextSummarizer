खेळपट्टीत दडलंय काय?

मुंबई - भारतात कोणत्याही सामन्यापूर्वी सर्वांत जास्त चर्चा होत असते ती खेळपट्टीची. भारतीय क्रिकेटची पंढरी असलेल्या मुंबईतील वानखेडे स्टेडियमवरील सामन्यात तर ही चर्चा अधिक रंगते आणि याला कारणही तसेच आहे. आता उपांत्य सामन्याची खेळपट्टी कशी असेल? किंवा ती कशी तयार केली असेल याची उत्कंठा आहे. भरपूर धावा काढल्या जाऊ शकतील अशी ही खेळपट्टी आहे. आयसीसीचेही लक्ष असल्यामुळे ती तयार करताना चांगलाच माइंड गेमही वापरण्यात आला आहे. आज सामन्याच्या आदल्या दिवशी खेळपट्टी पूर्णपणे उघडी ठेवण्यात आली होती. काहीसे हिरवे गवत असले, तरी दुपारच्या कडक उन्हात ती चांगलीच सुकेल; शिवाय उद्या (ता. ३०) दुपारी याच खेळपट्टीवर महिलांचा उपांत्य सामना होणार आहे. ४० षटकांचा खेळ झाल्यानंतर पुढच्या भारत-विंडीज सामन्यासाठी तिच्यात बदल होऊ शकतो आणि ती संथ होऊ शकते. भारतीय संघाला अशीच खेळपट्टी अपेक्षित आहे.