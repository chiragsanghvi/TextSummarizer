
सेंसेक्स 26 हजाराच्या खाली, रुपया घसरला
मुंबई : आंतरराष्ट्रीय कमकुवत संकेतांमुळे आज (सोमवार)  भारतीय शेअर बाजाराची नकारात्मक सुरवात झाली आहे. सुरवातीच्या सत्रात निफ्टी व सेंसेक्समध्ये अनुक्रमे 50 व 180 अंशांची घसरण झाली. निफ्टी 7,902 पातळीवर व्यवहार करत आहे. सेंसेक्सने 26 हजारांच्या खालची पातळी गाठली आहे.

बँकिंग, मेटल क्षेत्रात प्रत्येकी 1% घसरण झाली आहे. चीन व जपानमधील कमकुवत औद्योगिक आकडेवारीमुळे जागतिक बाजारांवर दबाव निर्माण झाला आहे. डिसेंबर महिन्यात चीनचा औद्योगिक व्यवस्थापक खरेदी निर्देशांक (पीएमआय) सलग दहाव्या महिन्यात घसरला आहे. सध्या चीनचा पीएमआय 48.2 झाला आहे. यापूर्वी हा आकडा 48.6 होता.

रुपया घसरला
रुपयाचे मूल्यदेखील 11 पैशांनी घसरले आहे. सध्या रूपयाचे मूल्य डॉलरच्या तुलनेत 66.25 रूपये प्रति डॉलर झाले आहे.
मुंबई शेअर बाजारात गेल, एचयुएल व विप्रोच्या शेअरमध्ये किरकोळ वाढ झाली आहे तर भारती एअरटेल, महिंद्रा अँड महिंद्रा, ल्युपिन, हिरो मोटोकॉर्प व टाटा मोटर्सच्या शेअर्समध्ये घसरण झाली आहे.
