दिवाळीचा आनंद द्विगुणित; चित्रपटांची मेजवानी

मुंबई - संपूर्ण वातावरणात दिवाळीचा उत्साह झगमगत आहे. फराळाचा खमंग वास सुटला आहे. या प्रकाशाची पूजा करण्याच्या दिवसांत आनंद द्विगुणित करण्यासाठी दोन मराठी आणि एक हिंदी चित्रपट येत आहे. सलमान खानचा "प्रेम रतन धन पायो‘ हा हिंदीबरोबरच तमीळ आणि तेलुगूत देशातील तब्बल चार हजार 300 ठिकाणी झळकत आहे. परदेशात जवळपास 800 ठिकाणी हा चित्रपट झळकत आहे. "कट्यार काळजात घुसली‘ आणि "मुंबई-पुणे-मुंबई 2‘ हे दोन मराठी चित्रपट 200 हून अधिक ठिकाणी प्रदर्शित होत आहेत. या दिवाळीत मनोरंजनाचा फर्मास फराळ रसिकांना मिळणार आहे. 

गतवर्षी दिवाळीत संजय जाधवचा "प्यारवाली लव्ह स्टोरी‘ हा मराठी चित्रपट प्रदर्शित झाला होता. फराह खानचा "हॅपी न्यू इयर‘ हा चित्रपटही आला होता. त्याने घवघवीत यश मिळवले होते. शाहरूख आणि कंपनीने याचे जोरदार सेलिब्रेशन केले होते. यंदा दिग्दर्शक सूरज बडजात्या आणि अभिनेता सलमान खान या यशस्वी जोडीचा "प्रेम रतन धन पायो‘ हा चित्रपट गुरुवारपासून (ता. 12) प्रदर्शित होत आहे. तब्बल 16 वर्षांनी ही जोडी एकत्र आल्यामुळे सर्वांना या चित्रपटाबद्दल कमालीची उत्सुकता आहे. कौटुंबिक चित्रपट असला तरी त्याचा थाटमाट मोठा आहे. सलमानसारखा कलाकार असल्यामुळे या चित्रपटाला घवघवीत यश मिळणार ही आताच खूणगाठ बांधली गेली आहे. नुकताच सलमानचा "बजरंगी भाईजान‘ यशस्वी ठरला आहे. या चित्रपटाच्या यशाचा "हॅंग ओव्हर‘ उतरला नसतानाच आता त्याचा हा चित्रपट येत आहे. या चित्रपटाचे काही शो आधीच हाऊसफुल्ल झाले आहेत. त्यामुळे हा चित्रपट तीन-चार दिवसांत "हंड्रेड करोड क्‍लब‘मध्ये सहभागी होईल, असे भाकीत वर्तवले जात आहे. 

सुबोध भावे दिग्दर्शित "कट्यार काळजात घुसली‘ हा चित्रपटही किती यश मिळवतो याकडे मराठी रसिकांचे लक्ष लागले आहे. गाजलेल्या नाटकावर बेतलेला हा चित्रपट आहे. पाच वर्षांपूर्वी "मुंबई-पुणे-मुंबई‘ हा चित्रपट आला होता. त्याला रसिकांचा उत्तम प्रतिसाद लाभला होता. आता त्याच्या दुसऱ्या भागालाही चांगले यश मिळण्याची चिन्हे दिसत आहेत. पुण्यातील "ई स्क्वेअर‘ चित्रपटगृहात गुरुवारी (ता. 12) सकाळी 8 वाजताचा शो हाऊसफुल्ल झाला आहे. या तिन्ही चित्रपटांचे ऍडव्हान्स बुकिंग जोरात सुरू आहे. रविवारपर्यंत हे चित्रपट चांगला व्यवसाय करतील, अशी अपेक्षा आहे. 

तिन्ही चित्रपटांचा प्रेक्षक वेगळा 
पुण्याचे चाफळकर बंधू म्हणाले की, या तिन्ही चित्रपटांचा प्रेक्षक वेगळा आहे. त्यामुळे या चित्रपटांनी चांगलाच जोर मारला आहे. डोंबिवली येथील पूजा-मधुबन-टिळक या चित्रपटगृहांचे मालक संजीव विरा यांनी सांगितले की, सलमानच्या चित्रपटांचे शो हाऊसफुल्ल होत आहेत. गुरुवारचा दुपारचा "मुंबई-पुणे-मुंबई 2‘ या चित्रपटाचा शो हाऊसफुल्ल झाला आहे.