भारतामुळे दक्षिण आशियाचा विकासदर सर्वाधिक'
वॉशिंग्टन : भारताच्या विकासाची आगेकूच सुरू असल्याने दक्षिण आशिया हा जगातील सर्वाधिक वेगाने विकास होणारा प्रदेश ठरणार आहे. या विभागातील आर्थिक वाढ 2016 मधील 7.1 टक्‍क्‍यांवरून 2017 मध्ये 7.3 टक्‍क्‍यांवर जाईल, असा अंदाज जागतिक बॅंकेने वर्तविला आहे.
जागतिक बॅंकेने "दक्षिण आशिया आर्थिक उद्दिष्ट‘ हा द्विवार्षिक अहवाल प्रसिद्ध केला आहे. यात म्हटले आहे, की दक्षिण आशियातील विकासाला भारताने वेग दिला आहे. भारताचा विकास दर आर्थिक वर्ष 2016 मध्ये 7.5 टक्के होता तो 2017 मध्ये 7.7 टक्‍क्‍यांवर जाईल. याला खासगी क्षेत्रातील मोठ्या प्रमाणातील गुंतवणूक कारणीभूत ठरणार आहे. यामुळे पायाभूत सुविधांवरील खर्च वाढण्याबरोबर गुंतवणुकीचे वातावरण सुधारेल तसेच, कंपन्या आणि वित्तीय संस्थांच्या ताळेबंदात सुधारणा होईल. जागतिक बॅंकेच्या उपाध्यक्षा ऍनेट डिक्‍सन म्हणाल्या, ""जागतिक अर्थव्यवस्थेतील अस्थिर वातावरणाचा दक्षिण आशियातील देशांच्या अर्थव्यवस्थांवर फारसा परिणाम झालेला नाही. मात्र, वित्तीय आणि आर्थिक चिंता या देशांसमोर असून, वाढत्या महसुलाच्या आधारे हे देश वित्तीय स्थिती सुधारतील.‘‘
भारताच्या विकासदराला कृषी क्षेत्राचा मोठा हातभार लागणार आहे. याचवेळी महत्त्वाच्या सुधारणांना मंजुरी आणि त्यांची अंमलबजावणी होण्यास विलंब लागत असल्याने गुंतवणुकीच्या वातावरणावर काही प्रमाणात परिणाम होत आहे, असे अहवालात नमूद करण्यात आले आहे. नागरी आणि कृषी या दोन घटकांतील फरक, देशांतर्गत आणि बाह्य मागणी तसेच, सार्वजनिक आणि खासगी क्षेत्रावरील खर्च या बाबींवर लक्ष देण्याची गरज अहवालात अधोरेखित करण्यात आली आहे.
पाकिस्तानचा विकासदर 2016 आर्थिक वर्षात 4.5 टक्के होता, तो 2017 मध्ये 4.8 टक्‍क्‍यांवर जाण्याचा अंदाज व्यक्त करण्यात आला आहे. उद्योग व सेवा क्षेत्राची वाढ आणि वाढलेली गुंतवणूक यामुळे हे घडणार आहे. याला कच्च्या तेलाच्या किमती घसरल्याने हातभार लागणार आहे. शाश्‍वत विकासासाठी पाकिस्तानने वीज टंचाई, उद्योग करण्याचे अवघड वातावरण आणि कर व ऊर्जा क्षेत्रातील सुधारणा याबाबत कृती करण्याची आवश्‍यकता अहवालात विशद करण्यात आली आहे.