सेटवरच साजरा केला ख्रिसमस

ख्रिसमस साजरा होत असताना "देवयानी‘ मालिकेच्या टीममधील रॉय आमच्या सोबतच सेटवर होते. त्या वेळी आम्ही त्यांना गिफ्ट देण्याचं ठरविलं. मी ख्रिसमस ट्री आणलं. इतरांनीही वेगवेगळ्या वस्तू आणल्या. हे पाहून ते भावुक, आनंदी झाले. त्यांच्या चेहऱ्यावर आनंदाची लकेर उमटली. 

मी मूळची मुंबईची. मला लहानपणापासूनच अभिनयाची आवड होती. त्यामुळंच शालेय व महाविद्यालयीन शिक्षण घेत असताना मी विविध कार्यक्रमांमध्ये सहभागी होत असे. रुईया महाविद्यालयात उच्चशिक्षण घेत असतानाही एकांकिका व विविध स्पर्धांत मी सहभागी झाले. त्याचा फायदा अभिनय क्षेत्रात झाला. माझे बाबा प्रिन्सिपॉल असून, त्यांनी स्वतः अलिबाग येथे केटरिंग अभ्यासक्रमाचे महाविद्यालय सुरू केले आहे. याच महाविद्यालयात माझी आई प्राध्यापिका म्हणून कार्यरत आहे. आई-बाबांनी मला लहानपणापासूनच अभिनय क्षेत्रात येण्यासाठी प्रोत्साहन दिलं. 

"दिल्या घरी तू सुखी रहा‘, "काटा रुते कुणाला‘, "देवयानी‘ या मराठी तर "बालिकावधू‘, "सुजाता‘, "मेरी भाभी‘ या हिंदी मालिकांत मी अभिनय केला. सध्या "कृष्णदासी‘ या हिंदी मालिकेत अभिनय करत आहे. त्याचप्रमाणे "लोकमान्य- एक युगपुरुष‘ या चित्रपटामध्ये लोकमान्य टिळक यांच्या पत्नीची भूमिका साकारली आहे. आतापर्यंतच्या प्रवासात "काटा रुते कुणाला‘ ही मालिका माझ्यासाठी अविस्मरणीय ठरली. या मालिकेतील सर्वच कलाकार कुटुंबीयांप्रमाणेच राहत होते. आम्ही खूप दंगामस्ती केली. त्यामुळं अभिनय करताना कधीही दडपण आलं नाही. अशा प्रकारचं वातावरण प्रत्येक मालिका वा चित्रपटाच्या सेटवर असलं तर त्याचा फायदा नक्कीच चांगल्या अभिनयासाठी होईल, याचा मला विश्‍वास आहे. 

"देवयानी‘ मालिकेदरम्यानही आम्ही खूप मजा केली. चेष्टामस्करी करण्याची एकही संधी आम्ही सोडत नव्हतो. या मालिकेच्या चित्रीकरणादरम्यान मालिकेतील मुख्य नायक सेटवर आराम करत होता. तेव्हा किशोरीताईंनी अनोळखी नंबरवरून फोन करून त्याची टिंगल केली. विशेष म्हणजे त्याला अर्थातच विवेकला आगामी काळात काय करायचं आहे, हे तो पोटतिडकीनं सांगत होता. किशोरीताई जे जे प्रश्‍न विचारतील त्याला उत्तरेही देत होता. हे संभाषण सुरू असताना फोन स्पीकरवर होता, हे त्याच्याही लक्षात आले नाही. या वेळी त्यांच्यात जे बोलणे झाले, ते आम्ही रेकॉर्ड केले. जेव्हा निर्माते सेटवर आले, तेव्हा त्यानं घाईघाईने मोबाईल बंद केला. त्यानंतर त्याला चित्रीकरणासाठी बोलविलं. तो सेटवर आला. लगेचच आम्ही फोनवरचं बोलणं स्पीकर लावून ऐकविलं. ते ऐकून त्याला धक्काच बसला. आपली कुणीतरी फिरकी घेतल्याचं त्याच्या लक्षात आलं. सर्व जण पोट धरून हसू लागले. तोही न रागावता त्यात सहभागी झाला. हा क्षण आम्हा सर्वांसाठी अविस्मरणीय होता. 

याच मालिकेच्या टीममधील रॉय यांच्याबाबतीत घडलेला किस्सा आम्हा सर्वांच्याच मर्मबंधातील ठेवच होता. ख्रिसमससाठी आम्ही सर्वांनी त्यांना काहीतरी मोठं गिफ्ट देण्याचं ठरविलं. मी स्वतः जाऊन ख्रिसमस ट्री आणलं. इतरांनीही वेगवेगळ्या वस्तू आणल्या. सर्वजण एकत्र आले. आम्ही त्यांच्यासमवेत ख्रिसमस साजरा केला. अचानकपणे हे सर्व झाल्याने ते भावुक झाले. त्या वेळी त्यांच्या चेहऱ्यावर जी आनंदाची लकेर होती, ती आमच्या टीममधील कोणीही विसरू शकत नव्हते. ख्रिसमस साजरा होत असताना ते सुटी न घेता आमच्याबरोबरच होते. त्यामुळे हा क्षण आमच्यासाठी अमूल्य होता. 

दरम्यानच्या कालावधी "यू टीव्ही बिनधास्त‘मधील "शकिरा‘ या मालिकेत मी डॉलीची भूमिका साकारली. विशेष म्हणजे यातील संवाद फक्त दोन ओळींत लिहून दिले जात. त्यावर दोन ते तीन पाने मला बोलावे लागत असे. त्यामुळे पुढे काय होईल, याचा अचूक अंदाज घेऊनच मला संवाद साधावा लागे. हे माझ्यासाठी आव्हानच होतं. त्याचप्रमाणे "हल्लाबोल‘ या रिऍलिटी शोमध्येही मी सहभागी झाले. आगामी काळातही मला हिंदी आणि मराठी चित्रपट व मालिकांमध्ये उत्तमोत्तम भूमिका साकारायच्या आहेत.