"दगडी चाळ' पहिल्याच दिवशी हाऊसफुल्ल

मुंबई - दिग्दर्शक चंद्रकांत कणसेच्या "दगडी चाळ‘ या मराठी चित्रपटाला आज बंपर ओपनिंग मिळाले. बहुतेक ठिकाणचे या चित्रपटाचे आजचे शो हाऊसफुल्ल होते. काही ठिकाणी या चित्रपटाची तिकिटे काळ्याबाजाराने विकली गेली. कित्येक दिवसांनी मराठी चित्रपट आणि तोही पहिल्याच दिवशी हाऊसफुल्ल झाल्याने मराठी चित्रपटसृष्टीत आनंद व्यक्त केला जात आहे. 

"मंगलमूर्ती फिल्म्स‘ या बॅनरखाली बनविण्यात आलेल्या "दगडी चाळ‘ या चित्रपटात अंकुश चौधरी, मकरंद देशपांडे, पूजा सावंत, कमलेश सावंत, यतीन कार्येकर आदी कलाकारांनी काम केले आहे. महाराष्ट्रासह अन्य ठिकाणी हा चित्रपट आजपासून प्रदर्शित झाला आहे. आज पहिल्या दिवशी चित्रपटाला प्रेक्षकांचा उत्तम प्रतिसाद लाभला. करंट बुकिंगसाठी प्रेक्षकांच्या लांबच लांब रांगा लागलेल्या होत्या. काही ठिकाणी या चित्रपटाची तिकिटे दुप्पट भावाने काळ्याबाजारात विकली जात होती. प्रेक्षकांना या चित्रपटाच्या बाबतीत कमालीची उत्सुकता लागलेली होती. प्रत्यक्ष चित्रपटगृहात हा चित्रपट पाहताना प्रेक्षक टाळ्या आणि शिट्या वाजवीत होते. प्रेक्षक चित्रपटाचा मनसोक्त आनंद लुटत होते. काही चित्रपटगृहांत या चित्रपटाचे दोन शो ठेवण्यात आले होते आणि ते हाऊसफुल्ल झाले होते. उद्या शनिवार आणि रविवार हे दोन्ही सुटीचे दिवस असल्यामुळे हा चित्रपट आणखीन चांगला व्यवसाय करील, असे काही थिएटरचालकांनी सांगितले. या वर्षी "टाईमपास-2‘, "क्‍लासमेटस्‌‘, "बाळकडू‘, "संदूक‘, "देऊळ बंद‘, तसेच "डबल सीट‘ अशा काही चित्रपटांना घवघवीत यश मिळाले. आता या चित्रपटांपाठोपाठ "दगडी चाळ‘ या चित्रपटालाही पहिल्याच दिवशी चांगली ओपनिंग मिळाल्यामुळे सगळीकडे उत्साहाचे वातावरण आहे. हा चित्रपट चांगला व्यवसाय करील, असे आताच बोलले जात आहे. दिग्दर्शक चंद्रकांत कणसे म्हणाले, ""आमच्या चित्रपटाला यश मिळतेय याचा मला आनंद आहे. आमच्या सगळ्यांच्या मेहनतीचे हे फळ आहे. प्रेक्षकांचा मी आभारी आहे. मात्र, सर्वांना माझी विनंती आहे, की आम्ही चित्रपट 15-20 आठवडे थिएटरमध्ये लावू; पण कृपया काळ्याबाजारात तिकिटे विकत घेऊ नका.‘‘ 