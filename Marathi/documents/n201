नवा चित्रपट : तलवार

धारदार वास्तव आणि व्यवस्थेवर ‘वार‘ 

आरुषी तलवार डबल मर्डर केस ही देशातील सर्वाधिक चर्चिली गेलेली घटना. श्रीमंत आणि सुशिक्षित घरातील चौदा वर्षांच्या मुलीचा व नोकराचा मध्यरात्रीनंतर खून झाला. घरात चार लोक होते, दोन मारले गेले व त्यामुळं खुनी उरलेले दोन असणार या लॉजिकवर खटला उभा राहिला. मात्र, पोलिस आणि सीबीआयचा तपास, मीडिया ट्रायल, नागरिकांचा दबाव यांमुळं या खटल्यानं अनेक नाट्यपूर्ण वळणं घेतली. या घटनेला कथेत बांधून सादर करण्याचं धाडस दिग्दर्शिका मेघना गुलजार व कथा, पटकथा लेखक विशाल भारद्वाज यांनी ‘तलवार‘ या चित्रपटाच्या माध्यमातून केलं आहे. या खुनाचं पोलिस, सीबीआय व आरुषीचे आई-वडील रमेश आणि नूपुर तलवार तिघांच्या नजरेतून झालेलं विश्‍लेषण हा कथेचा गाभा. सर्वांनाच ज्ञात असलेल्या कथेचं अत्यंत हुशारीनं केलेलं पटकथा लेखन, घटनेचे सर्व पैलू समजावून सांगण्यासाठी घेतलेले कष्ट, कलाकारांचा जिवंत अभिनय, संगीत, छायाचित्रण यांमुळं हा चित्रपट अविस्मरणीय अनुभव देतो.

चित्रपटाची कथा लोकांना ज्या क्रमानं घटना समजत गेल्या त्याच क्रमानं पुढं सरकते. सोयीसाठी पात्रांच्या नावात बदलही केले गेले आहेत. श्रुती टंडन (आयेशा परवीन) या रमेश (नीरज काबी) व नूतन (कोंकणा सेन-शर्मा) या डॉक्‍टर दांपत्याच्या चौदा वर्षांच्या मुलीचा घरातच खून होतो. नोकर खेमपाल बेपत्ता असल्यानं संशयाची सुई त्याच्याकडंच जाते व पोलिस त्याच्या मागावर निघतात. मात्र, दुसऱ्याच दिवशी खेमपालचा मृतदेह घराच्या टेरेसवर आढळतो. इन्स्पेक्‍टर धनीराम (गजराज राव) अर्धवट पुरावे गोळा करतो व मीडियाच्या प्रवेशानं प्रकरण चिघळतं, घोळ वाढतच जातो. प्रकरण ‘सीडीआय‘कडं (सीबीआयचं चित्रपटातलं नाव) जातं आणि आश्‍विन कुमार (इरफान) तपास सुरू करतो. आश्‍विनचा संशय घरातील आणखी एक नोकर कन्हैया याच्यावर असतो आणि तो पुरावेही गोळा करतो. मात्र, सीडीआयमधील राजकारणामुळं आश्‍विनला तपास सोडावा लागतो व नवी टीम नव्यानं तपास सुरू करते... 

कथेमध्ये पोलिस, तपास संस्था, मीडिया व समाजातील अनेक भल्या-बुऱ्या गोष्टींचा ऊहापोह होत राहतो. आश्‍विन कुमारचं वैयक्तिक आयुष्य गुलजार यांच्या ‘इजाजत‘ चित्रपटाचे तरल संदर्भ देत समोर येतं. प्रमोशनसाठी पोलिस आणि तपास संस्थेतील अधिकारी करीत असलेलं राजकारण, पोलिसांचा भोंगळ कारभार, तपास संस्थेची ‘थेट‘ कार्यपद्धती, शेजाऱ्यांचे गॉसिप, घरातील नोकर मंडळींची मानसिकता, राजकारण्यांची उत्तरं देताना होताना कोंडी असे अनेक संदर्भ कथेत येतात. या खुनाची सीडीआयच्या दोन वेगवेगळ्या टीमकडून चौकशी होते. या दोन्ही टीम एक निष्कर्षापर्यंत पोचण्यासाठी एकत्र येऊन चर्चा करतात, हा चित्रपटातील मोठा प्रसंग चित्रपटाला वेगळीच उंची देऊन जातो. दिग्दर्शिकेला तलवार (टंडन) दांपत्य निर्दोष असल्याचं सूचित करायचं असल्याचं लक्षात येतं. नोकरांना खुनी मानणाऱ्या आश्‍विन कुमारच्या टीमचा तपास अधिक शास्त्रोक्त दाखवला असून, दुसरी टीम अगदीच हास्यास्पद तपास करताना दाखवली आहे. असो. चित्रपटाचं नायकपद आश्‍विन कुमारकडं जातं आणि त्याचाच दृष्टिकोन बरोबर, हे पाहणारा गृहीत धरत असल्यानं असं घडत असावं. चित्रपटात मृतांबद्दल (श्रुती व नोकर खेमपालबद्दल) अनेक विनोदही केले गेले आहेत. अर्थात ते तपासाचा भाग म्हणून समोर येतात आणि ‘मीडिया ट्रायल‘मध्ये त्यांबद्दल बरंच बोललं गेलं होतं. प्रत्येकाचा या घटनेकडं पाहण्याचा दृष्टिकोन वेगळा आहे आणि तो ती आपल्या पद्धतीनं उकलून सांगतो. जपानी दिग्दर्शक अकिरा कुरोसावा यांच्या ‘राशोमान‘ चित्रपटातील फॉर्म्युला येथे वापरला आहे. नुकत्याच प्रदर्शित झालेल्या ‘दृश्‍यम‘ची आठवणही होते. न्यायदेवतेच्या हातातील तलवारीचा संदर्भ देत चित्रपटाचं शीर्षक अत्यंत हुशारीनं निवडलं गेलं आहे. 

इरफाननं तपास अधिकाऱ्याची धडाडी व संसारात वादळ निर्माण झालेला पती या भूमिका नेहमीच्या सहजतेनं साकारल्या आहेत. संस्थेतील राजकारणामुळं आलेला राग व त्याचा शेवटच्या प्रसंगामध्ये घेतलेला ‘बदला‘ या प्रसंगामधील त्याचा अभिनय देखणा. नीरज काबी व कोंकणा सेन-शर्मा यांनी श्रुतीच्या पालकांच्या भूमिकेत शिरूनच काम केल्याचं जाणवतं. दोघांनीही मुलीच्या मृत्यूनंतरची घालमेल, घडणाऱ्या घटनांमुळं गोंधळून जाणं छान उभं केलं आहे. पोलिस इन्स्पेक्‍टरच्या भूमिकेत गजराज राव भाव खाऊन जातो. किरण खोजे, गजराज राव यांसह इतर सर्वच कलाकारांनी आपली कामगिरी चोख बजावली आहे. विशाल भारद्वाज यांचं संगीतही उत्तम. 

एकंदरीतच, एका धारदार वास्तव दाखवत प्रेक्षकांना खिळवून ठेवणारा व सर्व व्यवस्थांवर नेमका ‘वार‘ करणारा हा थरारपट एकदा अनुभवाच... 

श्रेणी : 4 

निर्मिती : विशाल भारद्वाज, विनीत जैन 
दिग्दर्शक : मेघना गुलजार 
भूमिका : इरफान, कोंकणा सेन-शर्मा, नीरज काबी, गजराज राव आदी.