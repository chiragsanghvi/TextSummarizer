
'पॅन सक्तीमुळे वाढू शकते सोन्याची तस्करी'
पुणे- सरकारने प्रत्येकी दोन लाख आणि त्यावरील व्यवहारासाठी पॅन कार्ड अनिवार्य केल्याबाबत ऑल इंडिया जेम्स अँड ज्वेलरी ट्रेड फेडरेशनने (जीजेएफ) नाराजी व्यक्त केली आहे. या निर्णयामुळे सोन्याच्या तस्करीमध्ये वाढ होण्याची शक्यता आहे. दोन लाखांवरील रोख किंवा कार्डमार्फत केल्या जाणा-या व्यवहारांसाठी 1 जानेवारीपासून पॅन कार्ड सक्तीचे करण्यात आले आहे.

‘‘पॅन कार्ड सक्तीच्या निर्णयाचा सराफ व्यवसायावर प्रतिकूल परिणाम होण्याची शक्यता आहे. कारण सध्याच्या घडीला भारतात एकूण 22.3 कोटी पॅन कार्ड्सचे वाटप करण्यात आले आहे. शेतकरी, ग्रामीण भागातील वर्ग ज्यांच्याकडे अजूनही पॅनकार्ड नाही आणि जे कर नियमांत बसत नाहीत, अशांच्या सोने खरेदीमध्ये तब्बल 70-80 टक्क्यांची घट होणार आहे,‘‘ असे जीजेएफचे चेअरमन जी. व्ही. श्रीधर पत्रकारांशी बोलताना म्हणाले.

ही मर्यादा दोन लाखांवरून वाढवून दहा लाख करावी अशी मागणी जीजेएफने सरकारकडे केली आहे. यासाठी येत्या आठवड्यात जीजेएफचे प्रतिनिधी मंडळ केंद्रीय अर्थ सचिवांची भेट घेणार आहेत

