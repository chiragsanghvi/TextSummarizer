मल्ल्यांना देशाबाहेर जाऊ देऊ नका
सरकारी बॅंकांची सर्वोच्च न्यायालयात धाव
नवी दिल्ली - उद्योगपती विजय मल्ल्यांविरोधात "एसबीआय‘ समवेत सोळा सरकारी बॅंकांनी सर्वोच्च न्यायालयाचे दार ठोठावले असून, त्यांच्या परदेश दौऱ्यावर बंदी घातली जावी, अशी आग्रही मागणी याचिकेत करण्यात आली आहे. या याचिकेचे गांभीर्य लक्षात घेऊन सर्वोच्च न्यायालयाने उद्या (ता. 9) रोजी यावर सुनावणी घेण्याची तयारी दर्शविली आहे. मागील महिन्यामध्ये मल्ल्यांनी "युनायटेड स्पिरिट्‌स‘ या मद्य कंपनीच्या अध्यक्षपदाचा राजीनामा दिला होता. त्यानंतर मल्ल्या यांनी ब्रिटनमध्ये स्थायिक होण्याचा मानस व्यक्त केला होता, तेथे मुलांसोबत राहण्याची इच्छाही त्यांनी बोलून दाखविली होती, मल्ल्या कधीही देशातून पळ काढू शकतात ही शक्‍यता लक्षात घेऊन बॅंकांनी सर्वोच्च न्यायालयामध्ये धाव घेतली आहे.

मल्ल्या यांनी "युनायटेड स्पिरिट्‌स‘ या कंपनीचे अध्यक्षपद सोडल्याच्या बदल्यात ब्रिटनमधील "दिएगो‘ कंपनी त्यांना 515 कोटी रुपये देणार होती. "युनायटेड स्पिरिट्‌स‘ या कंपनीची स्थापना मल्ल्या यांच्या कुटुंबीयांनी केली असून, आता तिच्यावर "दिएगो‘चे नियंत्रण आहे. मल्ल्या यांनी अनेक मोठ्या बॅंकांकडून कर्ज घेतले आहे, त्या सर्वच बॅंकांनी त्यांच्याकडे वसुलीसाठी तगादा लावला आहे. मल्ल्या यांच्यावर विविध बॅंकांचे आठ हजार कोटी रुपयांचे कर्ज आहे. "दिएगो‘ या कंपनीकडून मल्ल्यांना मिळणाऱ्या रकमेसही सक्तवसुली संचालनालयाने स्थगिती दिली आहे