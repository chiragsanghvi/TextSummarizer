
रॉकेलचे अनुदानही आता थेट खात्यात
नवी दिल्ली: जीवनावश्‍यक वस्तूंमधील काळाबाजार रोखण्यासाठी रॉकेलचे अनुदान लाभार्थीच्या खात्यावर जमा करण्याचा निर्णय घेण्यात आला आहे. 1 एप्रिलपासून 8 राज्यातील 26 जिल्ह्यांमधील लाभार्थीना (लोकांना) थेट खात्यावर रॉकेलचे अनुदान मिळणार आहे. यात महाराष्ट्र राज्याचा देखील समावेश करण्यात आला आहे. त्यापाठोपाठ पंजाब, हरियाणा, राजस्थान, मध्य प्रदेश, झारखंड, हिमाचल प्रदेश आणि छत्तीसगडमध्ये देखील रॉकेलचे अनुदान थेट लाभार्थीच्या खात्यावर जमा करण्यात येणार आहे.

लोकांना 43 रुपये प्रतिलिटरप्रमाणे रॉकेलची खरेदी करावी लागणार आहे. ज्यात प्रतिलिटर मागे 14 रुपयांचे अनुदान लाभार्थीच्या खात्यावर जमा केले जाणार आहे. अनुदानातून शिल्लक राहणारा निधी राज्यांना देखील देण्यात येणार आहे. रॉकेलचे अनुदान थेट लाभार्थीच्या खात्यावर जमा करण्याच्या निर्णयाचा देशभर फायदा होईल, असे आयओसी अध्यक्ष बी अशोक यांनी सांगितले. सरकारला रॉकेलवरील अनुदानाचा वर्षाकाठी रु.5000-8000 भार सहन करावा लागतो.
 
सरकार रॉकेलवरील अनुदान टप्प्याटप्प्याने देशभर लागू करेल. शिवाय फर्टिलायझरवरील (खतांवरील) अनुदान देखील कमी करण्याचा विचारात आहे. हळूहळू सर्व प्रकारचे अनुदान लाभार्थीच्या खात्यावर जमा करण्याचा सरकारचा विचार आहे.

