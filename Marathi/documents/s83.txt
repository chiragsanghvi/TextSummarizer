वानखेडेच्या छोट्या मैदानाचेच भारतासमोर खरे आव्हान

अपयशाचे चढ-उतार अनुभवल्यावर अखेर भारताने ‘करो वा मरो’ या ऑस्ट्रेलियाविरुद्धच्या लढतीत त्यांच्या लौकिकानुसार खेळ केला. एकाच व्यक्तीच्या सर्वांग सुंदर खेळीने हा विजय साकार झाला. नक्कीच, विराट कोहलीने मोहालीत केलेली खेळी ही मर्यादित षटकांच्या सामन्यातील भारताकडून झालेली आजपर्यंतची सर्वोत्तम खेळी असेल. भारतीय संघ उपांत्य फेरी गाठणार हे नक्की होते. पण, त्यासाठी त्यांना इतका संघर्ष करावा लागेल असे वाटले नव्हते. 

वेस्ट इंडीज संघाची गेल्या दोन सामन्यांतील कामगिरी बघता भारतीय संघालाच विजयाची अधिक संधी आहे यात शंका नाही. अफगाणिस्तानविरुद्ध हरण्यापूर्वी त्यांनी दक्षिण आफ्रिकेला हरवले. पण, त्या सामन्यात त्यांची फलंदाजी किती असुरक्षित आहे हे दिसून आले. जेव्हा क्रिकेट चाहते गेलविषयी बोलतात, तेव्हा ते त्याच्या ताकदिशीविषयी बोलत असतात. पण, गेल त्याहीपेक्षा खूप वेगळा आहे. गेलकडे ताकदिशिवाय संयमही आहे. हा संयम त्याने इंग्लंडविरुद्ध आव्हानाचा पाठलाग करताना दाखवून दिला होता. म्हणून गेलची विकेट किती महत्त्वाची आहे हे मी तुम्हाला सांगण्याची गरज नाही. 

भारतीय फलंदाजीच्या अपयशावर कोहलीने पांघरूण टाकले आहे. पण, भारतीय गोलंदाजी अधिक चांगली होत आहे असे वाटते. गोलंदाजीमध्ये कमालीचे सातत्य आहे. भारतीय गोलंदाजांच्या बाबतीत ते फार अभावाने दिसून येते. एक नक्की की आज भारतीय संघाला फक्त आता वानखेडेचे छोटे मैदानच रोखू शकते. हे छोटे मैदान विंडीजच्या बिनधास्तपणासाठी फायद्याचे ठरू शकते.