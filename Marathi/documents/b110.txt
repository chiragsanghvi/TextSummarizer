
रतन टाटांची मॉगलिक्‍समध्ये गुंतवणूक
नवी दिल्ली : टाटा समूहाचे मानद अध्यक्ष व ज्येष्ठ उद्योगपती रतन टाटा यांनी ई-कॉमर्स क्षेत्रातील "बी टू बी‘ कंपनी "मॉगलिक्‍स‘मध्ये गुंतवणूक केली आहे. कंपनीतर्फे जगभरातील विक्रेते व खरेदीदारांना औद्योगिक उत्पादनांच्या खरेदीसाठी मंच उपलब्ध करून दिला आहे. टाटांनी स्टार्टअपपाठोपाठ ई-कॉमर्सवर लक्ष केंद्रित केले असून, या क्षेत्रात आक्रमक गुंतवणूक केली जात आहे. मॉगलिक्‍सच्या रुपाने नव्या वर्षात टाटांसाठी गुंतवणूक केलेली सहावी कंपनी ठरली आहे.

यापूर्वी टाटा यांनी डॉगस्पॉट.इन, ट्रॅक्‍शन, कॅशकरो, फर्स्टक्राय व टीबॉक्‍स या कंपन्यांत गुंतवणूक केली आहे. मॉगलिक्‍स एमआरओ, फास्टनर्स व इंडस्ट्रियल इलेक्‍ट्रिकल्स उत्पादनांच्या खरेदीत कुशल आहे. टाटा यांनी मॉगलिक्‍समध्ये केलेल्या गुंतवणुकीचा आकडा गुप्त ठेवला आहे. या क्षेत्रातील आवड व दीर्घ अनुभवामुळे टाटा यांचे मार्गदर्शन कंपनीसाठी महत्त्वाचे ठरेल, असे मॉगलिक्‍सने सादर केलेल्या निवेदनात म्हटले आहे. गुगलमधील माजी कर्मचारी राहुल गर्ग यांनी 2010 मध्ये मॉगलिक्‍सची स्थापना केली होती.

टाटा यांनी स्नॅपडीलमध्ये गुंतवणुकीच्या निमित्ताने 2014 मध्ये स्टार्टअप कंपन्यांमध्ये गुंतवणुकीस सुरुवात केली होती. त्यानंतर पुढील एक-दीड वर्षात त्यांनी किमान 20 हून अधिक स्टार्टअप्समध्ये गुंतवणूक केली आहे. प्रत्येक कंपनीमध्ये माफक गुंतवणूक करूनही देशातील स्टार्टअप कंपन्यांना उभारी देणारे टाटा आघाडीचे उद्योजक ठरले आहेत
