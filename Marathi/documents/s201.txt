भारताविरुद्धच्या पराभवाने पाकमध्ये संताप

माजी खेळाडूंची आफ्रिदीवर टीका; चाहत्यांकडून तोडफोड
कराची - टी २० विश्‍वकरंडक स्पर्धेत भारताकडून झालेल्या पराभवानंतर पाकिस्तानात आपल्या संघाविरुद्ध संतापाची लाट उसळली आहे. असंख्य संतप्त चाहत्यांनी टी. व्ही. संच फोडून टाकले. त्याचवेळी आफ्रिदीच्या नेतृत्त्वाबाबत अनेक माजी खेळाडूंनी शंका उपस्थित केली.

पावसामुळे उशिराने सुरू झालेल्या सामन्यात भारताने विश्‍वकरंडक स्पर्धेत पाकिस्तानविरुद्धची विजयी मालिका कायम राखली. हा सामना संपल्यानंतर दोन्ही देशातील मैदानाबाहेरील वातावरण विरोधी होते. भारतीय चाहते रस्त्यावर उतरून जल्लोष करत होते, तर पाकिस्तानी चाहत्यांमध्ये संतापाची लाट उसळली होती. अनेक ठिकाणी चाहत्यांनी टी. व्ही. संच उचलून घराबाहेर फेकून दिल्याचे विविध वाहिन्यावरून दाखविण्यात आले. अनेक ठिकाणी चाहत्यांनी पाकिस्तानी खेळाडूंसह पाक क्रिकेट मंडळाचा निषेध करणाऱ्या घोषणाही दिल्या. चाहते कुणाचेही ऐकण्यास तयार नव्हते. भारताकडून झालेला पराभव त्यांच्या जिव्हारी लागला होता आणि ते समोर दिसेल त्याच्यावर आपला राग व्यक्त करत होते.

माजी खेळाडूंनी पुन्हा एकदा कर्णधार आफ्रिदीला लक्ष्य केले. त्याच्या नेतृत्वाच्या क्षमतेवर त्यांनी शंका उपस्थित केल्या. नियोजनशून्य नेतृत्त्व करणारा आफ्रिदीच पराभवास कारणीभूत असल्याचा त्यांचा रोख होता. संघातून फिरकी गोलंदाज इमाद वसीमला वगळणे आणि दुसऱ्या क्रमांकावर आफ्रिदीने फलंदाजीला येणे त्यांना रुचले नाही. माजी कसोटीपटू बासित अली याने माजी कर्णधार इम्रान खानलाही लक्ष्य केले. तो म्हणाला,‘‘माजी कर्णधार इम्रान खान संघाला चुकीचा सल्ला देत आहेत. क्रिकेट बदलत चालले आहे. त्यानुसार निर्णय घ्यायला हवेत.’’ 

वेस्ट इंडीजचा माजी कर्णधार ब्रायन लारा म्हणाला,‘‘फिरकीला साथ देणाऱ्या खेळपट्टीवर निव्वळ फिरकी गोलंदाज नसणे आश्‍चर्यकारक आहे. आफ्रिदी काय किंवा मलिक, दोघेही परिपूर्ण फिरकी गोलंदाज नाहीत. आफ्रिदीला तर मी वेगवान गोलंदाजाप्रमाणेच मानतो. दोघांनी अतिशय खराब गोलंदाजी केली.’’
रशिद लतिफ, सकलेन मुश्‍ताक यांनीदेखील फिरकी गोलंदाज न खेळविण्याबद्दल आणि आफ्रिदीने स्वतःला बढती देणे या निर्णयावरून कल्पनाशून्य नेतृत्त्व अशा शब्दांत आफ्रिदीवर टीका केली. मोहसीन खान म्हणाला,‘‘आफ्रिदीने या चुकातून बोध घ्यावा. भारताविरुद्ध संघाची रचनाच चुकली होती. एकतर आपल्याला २५ धावा कमी पडल्या आणि दुसरे म्हणजे कोहलीला बाद करण्यासाठी त्यांच्याकडे नियोजनच नव्हते. तसे प्रयत्नच झाले नाहीत. 

माजी फिरकी गोलंदाज अब्दुल कादिर म्हणाला,‘‘पाकिस्तानी क्रिकेटची दिशाच मुळी चुकली आहे. दडपणाखाली सर्वोत्तम खेळ करू शकणारे खेळाडू आपण तयारच करू शकत नाही.’’

खेळपट्टीचे निरीक्षणच चुकले. एक फिरकी गोलंदाज खेळवायला हवा होता. चार वेगवान गोलंदाज खेळविण्याची गरजच नव्हती. पाकिस्तानने भारतावर विजय मिळविण्याची आणखी एक संधी गमावली.
- सकलेन मुश्‍ताक, पाकिस्तानचा माजी फिरकी गोलंदाज