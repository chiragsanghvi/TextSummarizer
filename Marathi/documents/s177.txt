सलामीवीरांच्या अपयशामुळे रहाणेला संधी द्या!

ट्‌वेन्टी-20 विश्‍वकरंडक स्पर्धेत महत्त्वाच्या टप्प्यावर असताना भारताला पाकिस्तानविरुद्धच्या विजयाचे टॉनिक मिळाले. पारंपरिक प्रतिस्पर्ध्यांविरुद्ध मिळवलेला विजय निश्‍चितच आत्मविश्‍वास उंचावणारा असेल. भारतीय संघाकडे संभाव्य विजेते म्हणून पाहिले जात असले तरी तशी कामगिरी त्यांना करता आलेली नाही. याचे प्रमुख कारण म्हणजे सलामीवीरांचे अपयश. विराट कोहलीने कठीण परिस्थितीतून मार्ग काढला. क्रिकेट विश्‍वातील सर्व प्रकारांत तो जगातील सर्वोत्तम फलंदाज आहे; पण तो जर लवकर बाद झाला, तर संघाला भक्कमपणे सावरणारा एकमेव फलंदाज आहे आणि तो म्हणजे अजिंक्‍य रहाणे. 
आशिया करंडक स्पर्धेतील महत्त्वाच्या सामन्यात अजिंक्‍य रहाणे अपयशी ठरला; पण त्या अपयशावर त्याची गुणवत्ता ठरवू नये. कोणत्याही प्रकारच्या वेगवान गोलंदाजीचा सामना करण्यासाठी तो समर्थ आहे. क्षेत्ररक्षणातही तो सक्षम आहे. विजयी संघात बदल करायचा नसतो हे मान्य असले, तरी पहिल्या दोन सामन्यांत फलंदाजीबाबत काय घडले याचाही विचार व्हायला हवा.

ट्‌वेन्टी-20 प्रकारात सर्वसाधारण संघही धक्कादायक निकाल लावू शकतो. 3-4 षटकांत सामन्याचे चित्र पालटू शकते. गेल्या काही वर्षांमध्ये बांगलादेशला कसोटी सामन्यात फारशी चांगली प्रगती करता आली नसली तरी टी-20 प्रकारात त्यांची ताकद वाढली आहे. कमीत कमी धावा देणारे गोलंदाज त्यांच्याकडे आहेत आणि त्यांना साथ देणारे चांगले क्षेत्ररक्षकही त्यांच्याकडे आहेत. तसेच त्यांच्या काही फलंदाजांकडे टोलेबाजी करण्याचीही क्षमता आहे. भारतीय संघ त्यांच्याविरुद्ध बऱ्याचदा खेळलेला आहे; तसेच आता पहिल्या सामन्यात न्यूझीलंडकडून झालेल्या पराभवामुळे भारतीय संघ सावध राहील, अशी अपेक्षा आहे.