वयोगटाला प्राधान्य देत बेंच स्ट्रेंथ घडवू - वेंगसरकर
- मुकुंद पोतदार - सकाळ वृत्तसेवा

पुणे - प्रशिक्षणातील वेगवेगळ्या लेव्हलचे कोर्स करून सक्रिय झालेल्यांचे एक पीकच मध्यंतरी उगवले आणि त्यांच्या पुस्तकी मार्गदर्शनामुळे भारतीय क्रिकेटची वाट लागली. आता प्रत्यक्ष प्रथमश्रेणी क्रिकेट खेळण्याचा प्रदीर्घ अनुभव असलेल्या माजी खेळाडूंच्या साथीत वयोगट क्रिकेटला प्राधान्य देत भारतीय क्रिकेटसाठी भक्कम आणि सक्षम राखीव फळी (बेंच स्ट्रेंथ) निर्माण करायची आहे, अशी भावना माजी कर्णधार आणि राष्ट्रीय क्रिकेट ॲकॅडमीचे (एनसीए) संचालक दिलीप वेंगसरकर यांनी व्यक्त केली.

वेंगसरकर बुधवारी वयाची साठी पूर्ण करीत आहेत. यानिमित्त संवाद साधला असता त्यांनी ही माहिती दिली. गेल्या वर्षी त्यांची या पदावर नियुक्ती झाली. यापूर्वी टॅलेंट हंट तसेच राष्ट्रीय निवड समिती प्रमुख अशा विविध पदांवर काम करीत त्यांनी भारतीय क्रिकेटची सेवा केली. नव्या जबाबदारीचे आव्हान कसे पेलत आहात, याविषयी ते म्हणाले की, मध्यंतरी काही वर्षे वयोगट शिबिरे बंद झाली होती. आता आम्ही १६, १९ आणि २३ वर्षांखालील असे वयोगट ठरविले आहेत. त्यांची विभागीय शिबिरे होतील. त्यासाठी प्रशिक्षक म्हणून अमोल मुजुमदार, शंतनू सुगवेकर, रमेश पोवार, सुनील जोशी, करसन घावरी अशा खेळाडूंना नियुक्त केले आहे. प्रशिक्षक म्हणून कुठला कोर्स केला आहे, यापेक्षा प्रत्यक्ष खेळण्याचा अनुभव महत्त्वाचा असतो.  

शिबिर पार पडल्यानंतर बंगळूरला स्पर्धा होईल. लेव्हल कोर्स केलेली मंडळी नैसर्गिक शैलीला मुरड घालतात. तू अमुक स्ट्रोक मारायचा नाही, तमक्‍या पद्धतीने खेळाचे नाही, अशी बंधने घातल्यास क्रिकेटपटू संपून जातो. या शिबिरांमध्ये आम्ही हेच टाळू. निवृत्तीनंतरच्या कारकिर्दीबद्दल ते म्हणाले की, मी १९९२ मध्ये निवृत्त झालो. त्यानंतर १९९५ मध्ये ओव्हल मैदानावर ॲकॅडमी काढली. नंतर मेहुल, पुण्याजवळील थेरगाव येथे ॲकॅडमी काढल्या. क्रिकेटपटू घडविणे हेच एकमेव ध्येय आहे.

कर्नल सी. के. नायडू यांच्या शैलीशी साधर्म्य असल्यामुळे वेंगसरकर यांना कर्नल बिरुद बहाल करण्यात आले. त्यांनी लॉर्डसवर सलग तीन शतके काढून साहेबाच्या देशात ठसा उमटविला. त्यांच्याच निवड समितीने विराट कोहलीला संधी दिली.