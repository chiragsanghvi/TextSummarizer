दिल्ली-आग्रा गतिमान एक्‍सप्रेसमध्ये रेल्वे सुंदरी
नवी दिल्ली - दिल्ली-आग्रा मार्गावरुन धावणाऱ्या गतिमान एक्‍सप्रेस रेल्वेगाडीमध्ये प्रवाशांचे गुलाबाचे फुल देऊन स्वागत करण्यासाठी रेल्वे सुंदरींची (ट्रेन होस्टेस) नेमणूक करण्याचा निर्णय रेल्वे मंत्रालयाकडून घेण्यात आला आहे.

ताशी 160 किमी वेगाने धावणारी भारतामधील ही पहिलीच रेल्वेगाडी असणार असून या पार्श्‍वभूमीवर या गाडीमध्येही विमान प्रवासाप्रमाणेच प्रवाशांना उत्तमोत्तम सुविधा उपलब्ध करुन देण्यासाठी मंत्रालय प्रयत्नशील आहे. तेव्हा या गाडीमध्ये अत्याधुनिक सुविधांबरोबरच ट्रेन होस्टेसची नेमणूकही केली जाणार आहे.

शताब्दी एक्‍सप्रेसच्या प्रवासी भाड्यापेक्षा या गाडीचे भाडे 25 टक्‍क्‍यांनी जास्त असेल. गतिमान एक्‍सप्रेसमधील चेअर कार प्रकाराचे प्रतिव्यक्‍ती भाडे 690 रुपये; तर एक्‍झिक्‍युटिव्ह क्‍लास प्रकाराचे प्रतिव्यक्ती भाडे 1,365 रुपये इतके ठेवण्यात येणार आहे. दिल्ली-आग्रा या मार्गाप्रमाणेच कानपूर-दिल्ली, चंडीगड-दिल्ली, हैदराबाद-चेन्नई, नागपोर-बिलासपूर,गोवा-मुंबई आणि नागपूर-सिकंदराबाद या नऊ लोहमार्गांवरही अशा प्रकारची सेवा उपलब्ध करुन देण्याची रेल्वे मंत्रालयाची योजना आहे. रेल्वेमंत्री सुरेश प्रभु हे आगामी रेल्वे अर्थसंकल्पामध्ये यासंदर्भातील घोषणा करण्याची शक्‍यता आहे