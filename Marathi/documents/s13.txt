ऑलिंपिकच्या तयारीत व्यग्र कविता आणि ललिता

रियो ऑलिंपिक आता काही महिन्यांवर येऊन ठेपले आहे. अजूनही अनेक खेळांच्या ऑलिंपिक पात्रता फेरी चालू आहेत. भारतीय खेळाडू त्यासाठी झटत आहेत. ऑलिंपिक पात्रता फेरीच्या चढाओढीत महाराष्ट्राचे खेळाडूही मागे नाहीत. ॲथलेटिक्‍समध्ये कविता राऊत, ललिता बाबर, तर कुस्तीसाठी नरसिंग यादव आणि नेमबाजीत आता मुंबईची झालेली हिना सिद्धू पात्र ठरली आहे. कविता, ललिता यांचा सराव सुरू आहे. हिना विविध नेमाबाजी स्पर्धेत आपले कौशल्य अजमावत आहे. कुस्तीसाठी नरसिंग जरूर पात्र ठरला असला, तरी तो ऑलिंपिकला जाणार की नाही, हेच अजून निश्‍चित नाही. नरसिंग ६० किलो वजनी गटातून पात्र ठरला असून, याच वजनी गटात सुशील कुमार असल्याने भारतीय कुस्तीगीर महासंघ कुणाला पाठवणार यावर निर्णय झालेला नाही. 
पहिल्या आधुनिक ऑलिंपिक स्पर्धेचा पहिला दिवस ६ एप्रिल १८९६ हा दिवस आंतरराष्ट्रीय क्रीडा विकास आणि शांततेसाठी पाळला जातो. त्या निमित्ताने ललिता आणि कविता यांच्या तयारीविषयी घेतलेला हा आढावा 

ललिता, कविताचा उटीमध्ये सराव
सातारा/नाशिक - ॲथलेटिक्‍समध्ये भारताला ऑलिंपिक पदक मिळवून देण्याच्या इराद्याने साताऱ्याची ललिता बाबर आणि नाशिकची कविता राऊत सध्या उटी येथे सराव करत आहेत. ब्राझील येथील वातावरणाशी काहिसे मिळते जुळते वातावरण उटी येथे असल्याने या शहराची सरावासाठी निवड करण्यात आली आहे. ललिता तीन हजार मीटर स्टिपलचेस, तर कविता या वेळी प्रथमच मॅरेथॉनमध्ये सहभागी होणार आहे. परदेशी प्रशिक्षक निकोलाई स्नेसर्व यांच्या मार्गदर्शनाखाली ललिता रोज साधारण सात ते आठ तास सराव करते.

लांब पल्ल्याची धावपटू हीच कविताची खरी ओळख. मात्र, या वेळी कविताने चक्क मॅरेथॉनसाठी पात्रता सिद्ध केली. गुवाहटी येथे झालेल्या दक्षिण आशियाई मॅरेथॉन स्पर्धेतून तिने ऑलिंपिक निकष पूर्ण केले. आता ती सराव वैयक्तिक प्रशिक्षक विजेंद्रसिंग यांच्याकडे करत आहे. मानसिकता आणि शारीरिक तंदुरुस्ती कणखर राखण्यावर तिने भर दिला आहे. त्यामुळेच समुद्रसपाटीपासून २४०० मीटर उंचीवर ऑक्‍सिजनची कमतरता भासणाऱ्या वातावरणात ती सराव करत आहे. ब्राझीलमध्ये प्रत्यक्ष स्पर्धेत धावताना थकवा जाणवू नये म्हणूनच तिच्या सरावासाठी तसा कार्यक्रम आखण्यात आला आहे.