
व्याजदर निश्चित करण्याचे अधिकार समितीकडे
नवी दिल्ली - व्याजदर निश्चित करण्याचे अधिकार आता समितीला मिळाल्याने मला आनंद झाला आहे, असे रिझर्व्ह बँकेचे गव्हर्नर रघुराम राजन यांनी सांगितले आहे. यापूर्वी हे अधिकार फक्त बँकेच्या गव्हर्नरला होते. हा निर्णय देशाच्या अर्थव्यवस्थेच्या दृष्टीने अत्यंत महत्त्वाचा आहे, असेही ते म्हणाले. आरबीआयच्या गव्हर्नरसह सरकारने नेमलेल्या तीन उमेदवारांचा समावेश असलेली ही सहा जणांची समिती आता व्याजदर ठरवू शकणार आहे आहे.

महागाईवर केंद्रित असलेली रिझर्व्ह बँकेची वित्तीय चौकट या समितीमुळे आणखी मजबूत होणार आहे. अर्थमंत्री अरुण जेटली यांनी अर्थसंकल्पात रिझव्‍‌र्ह बँक कायद्यात (१९३४) सुधारणा करून वित्तीय धोरण विषयक समिती नेमण्याची घोषणा केली होती. रिझर्व्ह बँकेचा गव्हर्नर यापुढे एकटाच वित्तीय धोरण ठरवण्यास सक्षम ठरणार नाही, असे राजन रामनाथ गोएंका व्याख्यानात बोलताना म्हणाले. आता व्याजदराबाबत निर्णयाची जबाबदारी समितीकडे सोपवण्यामुळे अर्थव्यवस्थेच्या हिताचे ठरेल. यामुळे अनावश्यक दबाव कमी होण्यात मदत होणार आहे. 

समितीमध्ये उर्वरित तीन सदस्य बँकेचे असून गव्हर्नर हा पदसिद्ध अध्यक्ष असणार आहे. रिझर्व्ह बँकेचे डेप्युटी-गव्हर्नर वित्तीय धोरणाचे प्रमुख असतील तर सेंट्रल बँकेचे कार्यकारी संचालक सदस्य असेल. प्रत्येक सदस्याला एक मत असेल आणि समान मते पडल्यास निर्णायक मताचा अधिकार आरबीआयच्या गव्हर्नरला असेल. या रचनेमुळे आर्थिक प्रक्रियेला फायदा होईल. त्यामुळे मी अत्यंत आनंदी आहे, असे राजन यांनी पत्रकारांशी बोलताना सांगितले.