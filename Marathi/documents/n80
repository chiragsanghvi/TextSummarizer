बंगळूरचा प्रकार मानवजातीला लांछनास्पद- हृतिक

मुंबई- टांझानियाच्या युवतीसोबत बंगळूरमध्ये झालेल्या प्रकाराबद्दल परराष्ट्रमंत्री सुषमा स्वराज यांच्यानंतर अभिनेता हृतिक रोशनने तीव्र नाराजी व्यक्त केली आहे. 

हृतिकने याबाबत ट्विटरवरून नाराजी व्यक्त केली आहे. त्याने ट्विटमध्ये म्हटले आहे की, ‘अशा प्रकारचा अन्याय हा संपूर्ण मानवजातीला लांछनास्पद आहे. ज्यांनी हे चुकीचे कृत्य केले आहे त्यांना त्याची जाणीव करून देऊन त्यांना पश्चाताप करायला लावला पाहिजे.‘

एका 35 वर्षीय महिलेला एका वाहनाने धडक दिली व त्यामध्ये महिलेचा बंगळूर येथे शनिवारी रात्री जागीच मृत्यू झाला. दरम्यान, ज्या वाहनाने धडक दिली त्या वाहनाच्या मागून एक टांझानियन महिला येत होती. तिला तिथे जमलेल्या संतप्त जमावाने मारहाण केली, तसेच त्यानंतर तिला विवस्त्र करून रस्त्यावरून तिची धिंड काढल्याची दुर्दैवी घटना समोर आली. परराष्ट्र मंत्री सुषमा स्वराज यांनी या घटनेचा तीव्र निषेध केला असून दोषींना कडक शिक्षा होईल असे म्हटले आहे.
