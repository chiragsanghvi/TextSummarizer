...तर आफ्रिदीला पाकमध्ये अधिक प्रेम मिळेल

उपखंडातील प्रेक्षकांना ज्या सामन्याची उत्कंठा आहे तो सामना आता सादर होत आहे. भारत-पाक हे दोन पारंपरिक प्रतिस्पर्धी त्यांच्या शेजारीच असलेल्या ढाक्‍यामध्ये काही दिवसांपूर्वी एकमेकांविरुद्ध लढले होते. त्यावेळची खेळपट्टी काहीशी ओलसर होती. अडखळत्या सुरवातीनंतर भारताने तो सामना जिंकला होता. त्या सामन्यानंतर दोन्ही संघांना बऱ्याच गोष्टी शिकायला मिळाल्या, त्यामुळे शनिवारच्या सामन्यासाठी चांगली तयारी करण्यास वेळ मिळाला. कोलकता हे ढाक्‍यापेक्षा फार लांब नसले तरी ईडन गार्डनची खेळपट्टी ढाक्‍यापेक्षा वेगळी आहे. या खेळपट्टीवर गवत नसेल, हिरव्या रंगाचा लवलेशही नसेल, जे काही असेल ते फिरकीस साथ देणारे असेल.

विजय अत्यावश्‍यक असल्यामुळे भारतावर अधिक दडपण असेल. जर पराभव झाला तर आव्हान संपल्यातच जमा होईल. न्यूझीलंडविरुद्धच्या पराभवास भारतीय जबाबदार आहेत, त्यांनी केवळ तो सामनाच गमावला नाही तर पराभवातही मोठे अंतर राहिल्याने उपांत्य फेरीसाठी नेट रनरेटचा विचार झाला तर मोठा फटका बसू शकतो. साथ देणाऱ्या खेळपट्टीवर ज्या प्रकारे गोलंदाजी केली, त्याचे श्रेय न्यूझीलंडच्या फिरकी गोलंदाजांना जाते, सर्वात मोठे श्रेय त्यांच्या संघ व्यवस्थापनाचे आहे. कारण खेळपट्टीचे स्वरूप त्यांनी अचूकपणे ओळखून वेगवान गोलंदाजाला वगळून फिरकी गोलंदाज खेळण्याचे धाडस केले. 

संघ कायम ठेवण्यावर धोनी प्राधान्य देत असल्यामुळे पाकविरुद्ध बदलाची शक्‍यता कमी आहे. पाकिस्तानची वेगवान गोलंदाजीतील ताकद पाहता भारतीय संघ अतिरिक्त फिरकी गोलंदाज खेळवण्याऐवजी पंड्याची निवड कायम ठेवेल. बडोद्याच्या या फलंदाजाकडे चेंडू प्रेक्षकांमध्ये भिरकावण्याची क्षमता आहे. त्यामुळे धोनी त्याच्यावर पुन्हा एकदा विश्‍वास दाखवेल. 

बांगलादेशविरुद्ध चमकदार खेळी करून अहमद शहजादने आशिया स्पर्धेत आपल्याला वगळण्याची चूक केली होती हे दाखवून दिले. तो शैलीदार फलंदाज आहे. महंमद हाफिजसह संघाला वेगवान सुरवात करून देण्याची क्षमता त्याच्यामध्ये आहे. पाक उमर अकमलकडूनही मोठ्या आशा बाळगून आहे. त्यांचा कर्णधार आफ्रिदीही आपल्या शैलीत ठसा उमटविण्याच्या तयारीत असेल. पाकिस्तान कर्णधाराने जर ईडन गार्डनवर आपला जलवा दाखवला तर भारतापेक्षा त्याला पाकिस्तानमध्ये अधिक प्रेम मिळेल, हे नक्की.