सगळे लक्ष पाकिस्तान कसे खेळते याकडेच

न्यूझीलंड आणि पाकिस्तान यांच्यातील आज होणाऱ्या सामन्यात पाकिस्तान संघ कसा खेळ करणार याकडेच लक्ष असेल. न्यूझीलंडने आतापर्यंत स्पर्धेत लक्षवेधक कामगिरी केली नाही, असे मला सूचवायचे नाही. पण, कोलकात्यात भारताविरुद्ध झालेल्या पराभवानंतर मानसिक खच्चीकरण झालेला पाकिस्तान संघ कसा एकत्र येतो हे पाहणे महत्त्वाचे आहे. 

भारताविरुद्धचा पराभव पाकिस्तानी चाहत्यांना नेहमीच लागतो. या वेळी एक पाऊल पुढे पडले. आतापासूनच शाहिद आफ्रिदीचा पाकिस्तानी खेळाडू म्हणून हा अखेरचा आठवडा असेच मानले जाऊ लागले आहे. त्याच्या प्रशिक्षकांशी असलेल्या संबंधाला आता तडा गेला आहे. संघातील एक गुणी फलंदाज आपला फलंदाजीचा क्रम निश्‍चित करण्यासाठी थेट इम्रानखान यांच्याकडे गेला. अर्थात, आफ्रिदीने त्याला रागानेच उत्तर दिले. इतकेच नाही, तर निवड समितीदेखील बरखास्त होऊ शकते. 

पाकिस्तानी क्रिकेट मी गेली काही वर्षे जवळून पहात आलो आहे. त्यावरून सध्याची सीमारेषेपलीकडची स्थिती म्हणजे वादळापूर्वीची शांतता आहे, असेच म्हणायला हरकत नाही. एकूणच सध्याचा पाकिस्तानी संघ नाजूक परिस्थितीतून जात आहे. तो असुरक्षित वाटत आहे. त्यामुळे कुणी तरी पुढे येऊन जबाबदारी घेण्याची गरज आहे. यासाठी शोएब मलिक हा योग्य खेळाडू वाटतो. तोच या संघातील सर्वोत्तम फलंदाज आहे. कदाचित हा खेळाडू सर्फराज अहमदही असू शकतो. त्याच्याकडे बिनधास्त खेळण्याची क्षमता आहे. पुनरागमन करणारा महंमद अमीरही ही जबाबदारी घेऊ शकतो. स्पर्धेतील अजून क्रिकेट संपलेले नाही. न्यूझीलंडविरुद्ध हरले म्हणजे पाकिस्तानचे आव्हान संपले असे होत नाही. मात्र, त्यांच्यावर होणाऱ्या टिकेची धार मात्र अधिक वाढेल.

आतापर्यंतच्या कामगिरीने न्यूझीलंड संघ निश्‍चित समाधानी असेल. सलग विजय मिळवूनही हा संघ अजूनही तज्ज्ञांच्या थेट ‘रडार’वर येत नाही. खेळपट्टी वेगवान की फिरकी गोलंदाजीस साथ देते याचा त्यांना प्रश्‍नच पडत नाही. ते दोन्ही शक्‍यतांसाठी तयार आहेत. सर्वसाधारणपणे मोहालीची खेळपट्टी फारशी धोकादायक नसते. फलंदाजांना सहजपणे खेळता येते. पण, अलीकडे ती संथ वाटते. गेल्या काही महिन्यांपूर्वी कसोटी क्रिकेटमध्ये ती फिरकीला साथ देणारी ठरली होती. खेळपट्टी फिरकीस पोषक राहिल्यास न्यूझीलंडच्या पथ्यावर पडेल.