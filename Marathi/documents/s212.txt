क्रिकेट: बांगलादेशचे दोन गोलंदाज निलंबित

मुंबई : बांगलादेशच्या गोलंदाजीतील हुकमी अस्त्र मानले जाणाऱ्या टस्किन अहमद याच्या गोलंदाजीची शैली संशयास्पद असल्याने त्याच्यावर आंतरराष्ट्रीय क्रिकेट खेळण्यास तातडीने बंदी घालण्यात आली आहे. त्याच्यासह बांगलादेशचाच फिरकी गोलंदाज अराफत सनी या डावखुऱ्या फिरकी गोलंदाजाचीही शैली संशयास्पद असल्याचा अहवाल सादर करण्यात आला आहे. 

या दोघांच्या निलंबनामुळे बांगलादेशला मोठा धक्का बसला आहे. मायदेशात एकदिवसीय क्रिकेट मालिकेमध्ये भारताचा पराभव करण्यात टस्किन अहमदचा मोलाचा वाटा होता. धरमशालामध्ये झालेल्या ट्‌वेंटी-20 विश्‍वकरंडक स्पर्धेतील नेदरलॅंड्‌सविरुद्धच्या पात्रता सामन्यात टस्किन आणि सनी या दोघांच्याही गोलंदाजीच्या शैलीवर पंचांनी आक्षेप घेतला होता. त्यानंतर 12 मार्च आणि 15 मार्च रोजी दोघांच्याही गोलंदाजीच्या शैलीची तपासणी झाली. या तपासणीचा अहवाल आज (शनिवार) सादर झाला. 

अराफत सनीच्या जागी सकलेन साजिब या 27 वर्षीय डावखुऱ्या फिरकी गोलंदाजाला पाचारण करण्यात आले आहे. तसेच, टस्किन अहमदच्या जागी कमरुल इस्लाम रब्बी किंवा मुख्तार अली या दोघांपैकी एका वेगवान गोलंदाजाची निवड केली जाईल. 

विश्‍वकरंडक स्पर्धेतील पाकिस्तानविरुद्धच्या पहिल्या सामन्यात बांगलादेशचा पराभव झाला होता. आता येत्या सोमवारी ऑस्ट्रेलियाविरुद्ध, त्यानंतर पुढील बुधवारी भारताविरुद्ध आणि पुढील शनिवारी न्यूझीलंडविरुद्ध बांगलादेशचे सामने आहेत.