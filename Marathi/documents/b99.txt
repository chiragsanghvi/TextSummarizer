
आठ सरकारी हॉटेल्सची कवाडे खुली
नवी दिल्ली : केंद्र सरकारने आता सार्वजनिक क्षेत्रातील कंपन्यांसह सरकारी हॉटेल्समध्येही निर्गुंतवणूक करण्याचा निर्णय घेतला आहे. त्याकरिता भारतीय पर्यटन विकास मंडळ अर्थात "आयटीडीसी‘तर्फे चालवल्या जाणाऱ्या आठ हॉटेल्सची निवड करण्यात आली आहे. या हॉटेल्सचा तोट्यात व्यवसाय सुरू असल्यामुळे सरकारकडून या हॉटेल्समधील हिश्‍शाची विक्री केली जाणार आहे.

हॉटेल जनपथ, हॉटेल पाटलीपुत्र अशोक, हॉटेल भरतपूर अशोक व कोसी येथील मालमत्ता, हॉटेल डोनयी पोलो व हॉटेल पॉंडिचेरी अशोक यांची निर्गुंतवणूक केली जाणार आहे. हॉटेल जनपथ व हॉटेल पाटलीपुत्रची मालकी आयटीडीसीकडे आहे; तर हॉटेल भरतपूर अशोक व कोसी येथील मालमत्तेची मालकी पर्यटन मंत्रालयाकडे आहे. तर उर्वरित हॉटेल्सची आयटीडीसी व इतर कंपन्यांकडे संयुक्त मालकी आहे.

भारतीय पर्यटन विकास मंडळ अर्थात आयटीडीसी हा पर्यटन मंत्रालयाच्या अखत्यारीत येणारा सार्वजनिक उपक्रम आहे. आयटीडीसीतर्फे देशभरात 16 हॉटेल्स चालवली जातात. यापूर्वी हा आकडा 34 होता; परंतु 1999 ते 2004 दरम्यान 18 हॉटेल्समध्ये निर्गुंतवणूक केली गेली होती.
