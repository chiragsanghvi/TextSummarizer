'स्मार्ट सिटी'मध्ये संपूर्ण शहराचा विचार

पुणे - पुण्याला ‘स्मार्ट सिटी‘ करताना संपूर्ण शहराचा सर्वांगीण विचार करण्यात आला आहे; "समग्र शहर‘ (पॅन सिटी) अंतर्गत संपूर्ण शहराला नागरिकांनी निश्‍चित केलेल्या प्राधान्य क्षेत्रांतील सर्व सुविधा मिळतील, असे महापालिका आयुक्त कुणाल कुमार यांनी स्पष्ट केले. 

केंद्र सरकारने जाहीर केलेल्या "स्मार्ट सिटी‘च्या नियमावलीत संपूर्ण शहरासाठीच्या सुविधा आणि त्याचबरोबर शहरातील एखादे छोटे क्षेत्र निवडून त्याची चांगल्या पद्धतीने नागरी मांडणी करणे या बाबींचा समावेश आहे. गेल्या महिनाभरात नागरिकांकडून संपूर्ण शहरासाठी आलेल्या सूचनांनुसार "वाहतूक व्यवस्था, पाणीपुरवठा - मलनिस्सारण, कचरा व्यवस्थापन, पर्यावरण, सुरक्षा-सुरक्षितता आणि ऊर्जा‘ ही प्राधान्य क्षेत्रे निश्‍चित झाली आहेत. या क्षेत्रांसाठीच्या सर्व सुविधा पुरवण्याचे नियोजन करताना संपूर्ण शहराचाच विचार जात केला आहे. झोपडपट्टी क्षेत्राचाही त्यात समावेश आहे. गृहनिर्माण योजनेत सर्वांना घरे याचा समावेश आहे. शहरातील प्रत्येकाला या नियोजनाचा फायदा होणार आहे, असे आयुक्तांनी स्पष्ट केले. 

केंद्र सरकारच्या दुसऱ्या अटीनुसार लहान परिसराची निवड करणे गरजेचे होते, म्हणून याबाबत सर्वेक्षणातील लोकप्रतिसाद लक्षात घेत औंध, बाणेर, बालेवाडी परिसराची निवड करण्यात आली. त्याचा मॉडेल म्हणून विकास होईल आणि ते नंतर शहराच्या अन्य भागातही राबविले जाईल, असेही आयुक्तांनी म्हटले आहे. 

औंध परिसर शहरासाठी मॉडेल ठरेल - अनिल पवार
स्मार्ट सिटी योजनेसाठी विकासाचे मॉडेल म्हणून औंध, बाणेर, बालेवाडी परिसरात राबविण्यात येणाऱ्या योजना शहरातील इतर प्रभागांसाठीदेखील मॉडेल म्हणून राबविण्यात येतील, असे महापालिकेचे उपायुक्त अनिल पवार यांनी गुरुवारी येथे सांगितले. 

यासंदर्भात प्रभागातील मोहल्ला समिती, लोकप्रतिनिधी व महापालिका अधिकारी व नागरिकांची संयुक्त बैठक आज औंध क्षेत्रीय कार्यालयात झाली. महापालिकेचे उपायुक्त अनिल पवार, प्रभारी उपायुक्त उमेश माळी, प्रभागाचे सहायक आयुक्त संदीप कदम, स्थानिक नगरसेवक बाबूराव चांदेरे, नगरसेविका रंजना मुरकुटे, माजी महापौर दत्तात्रेय गायकवाड, प्रमोद निम्हण, नाना वाळके, गणेश कलापुरे व मोहल्ला समिती अध्यक्ष वैशाली पाटकर आदी उपस्थित होते. 

महापालिकेतर्फे आतापर्यंत केलेल्या कामाची माहिती व भविष्यातील उपाययोजनांची माहिती उपायुक्त पवार यांनी दिली. ते म्हणाले, ‘या भागात राबवल्या जाणारे प्रयोग व योजना इतर भागांत राबवणार आहोत. त्यामुळे सर्व शहराला आदर्श असा औंध, बाणेर, बालेवाडीचा परिसर विकसित करण्यासाठी सर्वांचा सहभाग महत्त्वाचा आहे. स्वयंसेवी संस्था, सामाजिक कार्यकर्ते व नागरिक, विद्यार्थी यांचा यात सहभाग वाढवून जास्तीत जास्त लोकांच्या सहभागातून हा विकास साधला जाणार आहे.‘‘ 

प्रशासनाच्या विरोधात घोषणा 
बैठक चालू असताना रिपाइंचे रमेश ठोसर व संजय कांबळे यांच्या नेतृत्वाखाली झोपडपट्टीतील समस्यांविषयी क्षेत्रीय कार्यालयाच्या प्रवेशद्वारावर आंदोलन केले. आंदोलनकर्त्यांनी स्थानिक प्रशासनाच्या विरोधात घोषणाबाजी करत थेट सभागृहात प्रवेश केल्याने काही काळ तणावाचे वातावरण निर्माण झाले.