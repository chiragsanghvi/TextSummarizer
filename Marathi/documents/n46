ऑस्कर विजेते अभिनेते जॉर्ज केनेडी यांचे निधन

बॉइझी- ऑस्कर पुरस्कार विजेते अभिनेते जॉर्ज केनेडी यांचे नुकतेच अमेरिकेत निधन झाले. ते 91 वर्षांचे होते. 

कूल हँड ल्यूक या चित्रपटासाठी त्यांना ऑस्कर पुरस्कार मिळाला होता. पॉल न्यूमन यांना मारणाऱ्या एका ताकदवान गँगस्टरची भूमिका केनेडी यांनी साकारली होती. 
केनेडी यांच्या नातूने त्यांच्या निधनाबाबत सोशल मीडियावर माहिती दिली आहे. या माहितीच्या आधारावर द हॉलिवूड रिपोर्टर अँड व्हरायटीने हे वृत्त दिल्याचे रॉयटर्सने म्हटले आहे. केनेडी यांचे अमेरिकेतील इदाहो राज्यातील बॉइझी येथे रविवारी पहाटे निधन झाले. 

मनोरंजन व्यवसाय क्षेत्रातील कुटुंबात 1925 मध्ये न्यूयॉर्क येथे केनेडी यांचा जन्म झाला. ते दुसऱ्या महायुद्धात अमेरिकन फौजांमध्ये दाखल झाले होते. लष्करात 16 वर्षे सेवा केल्यानंतर पाठीच्या दुखापतीमुळे अपघाताने ते अभिनय क्षेत्रात आले. अष्टपैलू अभिनेता असणारे 6 फूट 4 इंचाची धिप्पाड देहयष्टी लाभलेले केनेडी यांनी अनेक चित्रपट व टीव्ही कार्यक्रमांमध्ये काम केले.