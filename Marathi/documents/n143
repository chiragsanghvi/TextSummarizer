'फिल्म सिटी'साठी भारत गणेशपुरेचा पुढाकार!

नाना उजवणेंचाही समावेश : सांस्कृतिक मंत्र्यांकडे नव्याने प्रस्ताव 

नागपूर : अभिनेता भारत गणेशपुरे याच्यासह डॉ. नाना उजवणे, नरेंद्र शिंदे, विजय दयाळ या चित्रपटसृष्टीतील वैदर्भी मंडळींनी नागपुरात फिल्म सिटी व्हावी, यासाठी पुढाकार घेतला आहे. "सारथी‘च्या प्रयत्नांना आता वेग आला असून, सांस्कृतिक मंत्र्यांकडे नव्याने प्रस्ताव पाठविण्यात आला आहे. 

नागपुरात "फिल्म सिटी‘ व्हावी, यासाठी गत पंचवीस वर्षांपासून "सारथी‘ संस्थेचे अमर वझलवार प्रयत्न करीत आहेत. त्या त्या काळातील मुख्यमंत्री, सांस्कृतिक मंत्री आदींना प्रस्ताव दिले आणि चर्चाही केली. पण, प्रत्येकवेळी आश्‍वासनांच्या पलीकडे काहीही मिळाले नाही. त्याही काळात विदर्भातील अनेक कलावंतांनी मायानगरी गाजवली होती आणि आता तर वैदर्भी कलावंतांचा बोलबालाच आहे. पण, आता नव्याने प्रयत्न करण्याचे औचित्य आहे. रसिकांच्या मनावर राज्य करणारे अभिनेता भारत गणेशपुरे आणि डॉ. नाना उजवणे स्वतःहून अमर वझलवार यांच्यासोबत मोहिमेत सहभागी झाले आहेत. यासंदर्भात पालकमंत्री चंद्रशेखर बावनकुळे आणि सांस्कृतिक मंत्री विनोद तावडे यांच्याकडे नवा प्रस्ताव दिला आहे. दोघांनीही सकारात्मक भूमिका घेतली आहे. पालकमंत्र्यांनी "फिल्म सिटी‘च्या संदर्भात पॉवर पॉइंट प्रेझेंटेशन तयार करण्याच्या सूचना दिल्या असून, डिसेंबरच्या अखेरीस त्यांना ते सादर करण्यात येईल. मार्चच्या अर्थसंकल्पीय अधिवेशनात नागपुरातील "फिल्म सिटी‘करिता तरतूद व्हावी, या दृष्टीने प्रयत्न सुरू आहेत. केंद्रीय मंत्री नितीन गडकरी यांनीदेखील बॉलीवूडमधील दिग्गज कलावंतांसोबत काही दिवसांपूर्वी चर्चा केल्याचे कळते. सध्या महाराष्ट्रात केवळ मुंबईतच फिल्म सिटी आहे. वर्षाला शेकडो चित्रपटांची निर्मिती होते आणि त्याचा संपूर्ण भार एकाच ठिकाणावर येतो. देशाच्या मध्यवर्ती ठिकाणी असल्यामुळे नागपूर उत्तम पर्याय आहे, असे अमर वझलवार यांचे म्हणणे आहे. 

फिल्म सिटीतून लाखोंना कसा रोजगार मिळू शकतो, याचा अनुभव हैदराबाद आणि मुंबईत येतो. या दोन्ही शहरांमध्ये कित्येक लोकांना आज स्थायी रोजगार मिळतोय. कारण चित्रपटनिर्मिती कधीही थांबणारी नाही. त्यामुळेच आमचा नागपुरात फिल्म सिटी व्हावी, असा आग्रह आहे. 
- भारत गणेशपुरे