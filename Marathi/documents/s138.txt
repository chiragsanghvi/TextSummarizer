आज कांगारूंविरुद्ध हवा त्यांच्यासारखाच चिवट खेळ

पाक संघ पूर्वीसारखा जिगरबाज राहिलेला नाही. त्यामुळे अलीकडे भारत विरुद्ध ऑस्ट्रेलिया लढत जास्त चुरशीची ठरते. "पॅकर सर्कस‘, बंडखोर संघांचा दक्षिण आफ्रिका दौरा असे अपवाद वगळता अगदी 1877 मध्ये पहिली कसोटी खेळल्यापासून ऑस्ट्रेलिया संघ दर्जेदार राहिला आहे. 

याच ऑस्ट्रेलियाविरुद्ध सातत्याने खेळल्यामुळे भारतीय संघाची आमूलाग्र प्रगती झाली आहे. ऑस्ट्रेलियाकडून अनेक चांगल्या गोष्टी शिकता येतात. कांगारूंप्रमाणे अखेरपर्यंत हार न मानता चिवट खेळ करण्याची अशी वृत्तीच बांगलादेशविरुद्ध कामी आली. आता रविवारी ऑस्ट्रेलियाविरुद्ध हीच वृत्ती दाखवावी लागेल. दोन्ही संघ न्यूझीलंडकडून हरले, पण नंतर सावरले. ऑस्ट्रेलियाची फलंदाजी भारतापेक्षा चांगली वाटत आहे. भारतीय फलंदाजांना चांगल्या सुरवातीचा फायदा घेता आलेला नाही. हाच मुद्दा महत्त्वाचा ठरेल. ऑस्ट्रेलिया-पाक लढतीवरून अंदाज बांधला तर खेळपट्टीवर चेंडू जास्त वळणार नाही आणि याचा दोन्ही संघांच्या फलंदाजांना फायदा होईल. फॉकनर सातव्या क्रमांकावर असल्यामुळे ऑस्ट्रेलियाची फलंदाजी जास्त सखोल वाटते. 

सध्याचा फॉर्म बघता दोन्ही संघांत फारसा फरक वाटत नाही. दडपणाखाली संयम बाळगणारा संघ विजयी ठरेल. 
(पीएमजी) 