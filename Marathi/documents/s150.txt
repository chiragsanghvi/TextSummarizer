शाहिद आफ्रिदी हाजिर हो!

मोहाली - स्पर्धा सुरू होण्याअगोदरपासून वादाच्या भोवऱ्यात सापडलेल्या पाकिस्तानी कर्णधार शाहिद आफ्रिदीची कारकीर्द पाकिस्तानच्या या पराभवाबरोबर संपणार, याबाबत जाहीर बोलले जात होते. पराभवानंतरच्या पत्रकार परिषदेसाठी तो येणार आहे, असे आयसीसीच्या मीडिया प्रतिनिधीने स्पष्टही केले. प्रत्यक्षात मात्र आफ्रिदी आलाच नाही आणि प्रशिक्षक वकार युनूस यांच्यावरच किल्ला लढवण्याची वेळ आली.

भारताविरुद्ध पराभव झाल्यानंतर ही आपली अखेरची स्पर्धा असल्याचे आफ्रिदी म्हणाला होता. इतकेच नव्हे तर पाकिस्तान मंडळाचे अध्यक्ष शहरयार खान यांनीही आफ्रिदीला कर्णधारपदावरूनच नव्हे, तर संघातूनही डच्चू दिला जाण्याचे वक्तव्य केले होते. या पार्श्‍वभूमीवर आफ्रिदी आज पराभवानंतर काय बोलतो, याची उत्सुकता क्रिकेटविश्‍वाला होती.

आफ्रिदी या पत्रकार परिषदेसाठी येणार आहे, हे मला माहीत नाही. त्याच्या निवृत्तीबाबत बोलायचे तर मायदेशात पत्रकार परिषद घेणार आहे एवढीच मला माहिती आहे, असे वकार म्हणाले. खरे तर वकार यांच्या प्रशिक्षकपदाचीही सांगता या पराभवाने झाली; परंतु त्यांनीही मायदेशी गेल्यावर मंडळाचे अध्यक्ष आणि इतर सहकाऱ्यांशी चर्चा करून निर्णय घेणार असल्याचे सांगितले.