'द जंगल बुक'मधील मोगली आला भारतात!

मुंबई - "जंगल जंगल पता चला हैं, फूल खिला हैं, चड्डी पहन के फूल खिला हैं, फूल खिला हैं‘ हे गुलजार यांनी लिहिलेले गाणे आठवतेय? मोगली हे पात्र लहानांपासून मोठ्यांपर्यंत सगळ्यांच्या परिचयाचे आहे. बालपणीच्या आठवणी जाग्या करणारा मोगली रुपेरी पडद्यावर येतो आहे. "द जंगल बुक‘ हा हॉलीवूड चित्रपट लवकरच प्रदर्शित होणार आहे. यात मोगलीची भूमिका एका भारतीय बालकलाकाराने साकारली आहे. त्याचे नाव आहे नील सेठी. 

नील हा मूळ भारतीय वंशाचा असून, तो पालकांसोबत न्यूयॉर्कमध्ये राहतो. चित्रपटाच्या प्रमोशनसाठी तो भारतात आला आहे. विमानतळावर त्याचे जंगी स्वागत करण्यात आले. "द जंगल बुक‘ चित्रपटात नील हे एकमेव मानवी पात्र आहे. बाकी सर्व प्राण्यांची कॅरेक्‍टर असून, ती ऍनिमेटेड आहेत. हा चित्रपट 8 एप्रिलला जगभरात प्रदर्शित होणार आहे. दिग्दर्शक जॉव फेवरू यांनी दोन हजार मुलांच्या ऑडिशननंतर नीलची निवड या भूमिकेसाठी केली होती. हिंदीतील "द जंगल बुक‘ चित्रपटासाठी प्रियंका चोप्रा, इरफान खान, नाना पाटेकर, ओम पुरी व शेफाली शाह या कलाकारांनी आवाज दिला आहे. 