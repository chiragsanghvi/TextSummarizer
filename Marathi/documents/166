

यापूर्वीच्या सरकारमध्ये भाजपचे ६ कॅबिनेट मंत्री, २ राज्यमंत्री व २ स्वतंत्र कार्यभार असलेले राज्यमंत्री होते. दिवंगत फुटीरतावादी नेते अब्दुल गनी लोन यांचे चिरंजीव सज्जाद गनी लोन हे भाजपच्या कोटय़ातून नव्या रचनेतही कायम आहेत.
सईद यांच्या नेतृत्वातील मंत्रिमंडळात राज्यमंत्री म्हणून स्वतंत्र कार्यभार पाहणाऱ्या चेरिंग दोरजे व अब्दुल गनी कोहली यांना भाजपने बढती देऊन कॅबिनेट मंत्री केले आहे; तर प्रकाश कुमार व श्यामलाल चौधरी या नव्या चेहऱ्यांना या वेळी संधी दिली आहे. पक्षाचे नेते सुखनंदन यांना पक्षाने वगळले असून, उधमपूरचे अपक्ष आमदार पवन गुप्ता यांच्या जागी अजय नंदा यांना मंत्रिपद दिले आहे.
राज्याचे माजी मुख्यमंत्री फारुक अब्दुल्ला व त्यांचे पुत्र ओमर, केंद्रीय मंत्री व्यंकय्या नायडू व जितेंद्र सिंग यांच्यासह अनेक महत्त्वाच्या व्यक्ती राजभवनात झालेल्या शपथविधी समारंभाला उपस्थित होत्या; तथापि पीडीपीचे खासदार तारिक हमीद कार्रा आणि काँग्रेसने कार्यक्रमावर बहिष्कार घातला होता.

