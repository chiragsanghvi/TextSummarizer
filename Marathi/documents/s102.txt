युवराजच्या दुखापतीमुळे मनीष पांडे संघात

नवी दिल्ली - ऑस्ट्रेलियाविरुद्धच्या सामन्यादरम्यान युवराज सिंगच्या घोट्याला दुखापत झाल्याने खबरदारीचा उपाय म्हणून भारतीय क्रिकेट संघात मनीष पांडेचा समावेश करण्यात आला आहे.

ट्वेंटी-20 विश्वकरंडक क्रिकेट स्पर्धेत भारत आणि वेस्ट इंडीज यांच्यात 31 मार्चला उपांत्य फेरीचा सामना होणार आहे. या सामन्यापूर्वी भारतीय संघ व्यवस्थापनाने मनीष पांडेचा समावेश करण्याचा निर्णय घेतला आहे. मुंबईचा अजिंक्य रहाणेला अद्याप एकही संधी मिळाली नसतानाही, मनीषचा संघात सहभागी झाला आहे. मुंबईत हा सामना होणार असून, युवराजची दुखापत गंभीर असली तर या दोघांपैकी एकाला संधी मिळण्याची शक्यता आहे.

बीसीसीआयमधील सूत्रांनी दिलेल्या माहितीनुसार, ऑस्ट्रेलियाविरुद्धच्या सामन्यात फलंदाजी करताना युवराजच्या घोट्याला दुखापत झाली होती. सध्या तो मोहालीतच असून, मुंबईत आल्यावर त्याच्या घोट्याचे एमआरआय स्कॅन करण्यात येईल. त्यानंतरच त्याच्या खेळण्याबाबत अंतिम निर्णय घेण्यात येईल.