
'व्यवसाय बंद करणेही सोपे करण्याचा प्रयत्न'
नवी दिल्ली - नवउद्योजकांसाठी एखादा व्यवसाय सुरू करणे किंवा बंद करणे ही प्रक्रिया सुलभ करण्याच्या दिशेने केंद्र सरकारचे प्रयत्न सुरू आहेत, अशी माहिती केंद्रीय मंत्री निर्मला सीतारामन यांनी आज (शनिवार) दिली. या प्रयत्नांमुळे भारतातील "स्टार्टअप इंडस्ट्री‘ जोमाने वाढेल, अशी आशाही त्यांनी व्यक्त केली.

केंद्र सरकारच्या वतीने आज "स्टार्टअप इंडिया‘ या महत्त्वाकांक्षी योजनेची घोषणा करण्यासाठी आयोजित कार्यक्रमात वाणिज्य आणि उद्योग राज्यमंत्री सीतारामन म्हणाल्या, की एखादा व्यवसाय बंद करून त्यातून बाहेर पडणे हे नव्याने व्यवसाय सुरू करण्याइतकेच महत्त्वाचे असते, याची जाणीव आहे. व्यवसायातून बाहेर पडण्याची प्रक्रियाही सोपी करण्याच्या दिशेने सरकार काम करत आहे. केंद्रीय अर्थमंत्री अरुण जेटलीही दिवाळखोरीच्या निकषांना अंतिम स्वरूप देण्याचे काम करत आहेत. हे उपाय अंमलात आले, की त्याचा फायदा "स्टार्टअप‘ कंपन्यांनाही होईल. याचा फायदा व्यवसाय भारतामध्येच राहण्यासही होईल.

पंतप्रधान नरेंद्र मोदी यांनी "स्टार्टअप इंडिया‘ची घोषणा केल्यानंतर सरकारने विविध विभागांमध्ये समन्वय साधून नवउद्योजकांसाठी पोषक वातावरण तयार करण्यासाठी पावले उचलली, अशी माहितीही सीतारामन यांनी दिली. सरकारी नोकरी करू इच्छिणाऱ्यांची संख्या वेगाने घटत आहे आणि त्याचवेळी काही प्रमाणात रोजगारनिर्मिती करणाऱ्यांची संख्याही वाढू लागली आहे, असे निरीक्षण सीतारामन यांनी नोंदविले.

