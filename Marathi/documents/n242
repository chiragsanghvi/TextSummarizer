नवा चित्रपट: हायवे - एक सेल्फी आरपार

का गुदरमशी आतच कुढुनी... 
लखलखत्या तारकांचं अनोखं रक्षाबंधन सेलिब्रेशन

भाऊ-बहिणीचं नातं घट्ट करणारा सण म्हणजे रक्षाबंधन. देशातच नव्हे तर परदेशातही हा सण मोठ्या उत्साहात आणि आनंदात साजरा केला जातो. यात लखलखत्या तारका तरी कशा मागे राहतील ! त्याही रक्षाबंधन अनोख्या पद्धतीने सेलिब्रेशन करताहेत. 

स्काइपवरून रक्षाबंधन 
अमृता सुभाष ः रक्षाबंधनाच्या दिवशी भाऊ मला प्रत्यक्ष भेटत नसला, तरी मी त्याला अनोख्या पद्धतीने ओवाळते. कारण तो न्यू जर्सीमध्ये असून, त्याला कामामुळे इथं येणं शक्‍य नसतं. त्यामुळे मी स्काइपच्या माध्यमातूनच भाऊरायाला ओवाळते. तिकडे भाऊ पाटावर बसतो, त्या वेळी मी इकडून भावाच्या कपाळावर कुंकू लावले असे मनोमनी समजून संगणकाच्या स्क्रिनलाच कुंकू लावते अन्‌ अक्षता टाकते. त्याचप्रमाणे राखीही बांधते. असे अनोख्या पद्धतीने रक्षाबंधन साजरे करत असले तरी भाऊ माझ्या मनात आहे. त्याची मला दररोजच आठवण येते. 

आयुष्यातील अनमोल क्षण 
स्मिता शेवाळे ः खरं तर यंदाचं रक्षाबंधन माझ्यासाठी खूपच स्पेशल आहे. कारण काही वर्षांपूर्वी भावाचं अन्‌ माझं नातं काही कारणांमुळे दुरावलं होतं. पण योगायोगाने तो जवळ आला आहे. याचाच मला खूप आनंद आहे. त्यामुळे पाच-सहा वर्षांनंतर मी भावाला राखी बांधणार आहे. विशेष म्हणजे त्याचा वायनरीचा प्रोजेक्‍टही सुरू झाल्याचा आनंद आहे. त्यामुळे हा सण माझ्यासाठी खूप मोठा आहे. त्याच्यासाठी जास्तीत जास्त वेळ देऊन रक्षाबंधन सण साजरा करणार आहे. हा अनमोल क्षण मनात साठवून ठेवण्यासारखाच असेल. 

जवानच झाले भाऊराया 
भार्गवी चिरमुले ः यंदाचं रक्षाबंधन माझ्यासाठी खूपच स्पेशल आहे. कारण दिग्दर्शक महेश टिळेकर यांच्यामुळे "मराठी तारका‘च्या टीममधील चार, पाच तारकांना थेट कारगिल बॉर्डरवर जाण्याची संधी मिळाली. त्या वेळी आम्ही देशाचे रक्षण करणाऱ्या जवानांच्या हातात राख्या बांधल्या. त्यांनी आमच्यासाठी मिठाई आणली होती. तसेच चहाही बनविला. देशातील कुणाचीही ओळख नसताना हे जवान आपला जीव धोक्‍यात घालून कुटुंबीयांपासून दूर राहून देशसेवा करत असतात. त्यांना राखी बांधणे माझ्यासाठी अविस्मरणीय क्षणच होता. 

राखी बांधते कृष्णाला 
प्रार्थना बेहरे ः मला सख्खा भाऊ नाही. त्यामुळे मी कृष्णालाच राखी बांधते. मात्र, मोठी बहीण ही माझ्यासाठी आई अन्‌ भावासारखीच आहे. आम्ही दोघीही एकमेकींची रक्षा करतो. दरवर्षी आम्ही दोघीही एकत्र येऊन रक्षाबंधन साजरे करतो. विशेष म्हणजे माझ्या प्रत्येक गोष्टीत ती बारकाईने लक्ष देते. अनेकदा मार्गदर्शनही करते. त्यामुळे आयुष्यात कोणत्याही संकटाचा सामना करण्याची ताकद तिच्यामुळे मिळते. म्हणूनच भावाची कमतरता भासत नाही. खरं तर माझी ताई भावापेक्षा बढकरच आहे. 

भावांमुळेच अभिनयात यश 
नम्रता गायकवाड ः मला दोन लहान भाऊ आहेत. पण त्यांच्याकडे पाहिलं तर ते माझ्यापेक्षा मोठे दिसतात. अनेकदा चित्रीकरणामुळे उशीर झाला तर ते घ्यायला येतात. माझ्या अभिनयाचं तोंडभरून कौतुक करतात. त्याचा मला खूप आनंद होतो. कारण कुटुंबीयांनी केलेलं कौतुक खूप मोठं असतं. अनेकदा डायलॉग व अभिनयाचा सराव चालू असताना ते मार्गदर्शनही करतात. खरं तर कुटुंबीय व भावांमुळेच मी यशाजवळ गेले आहे. त्यामुळे हा सण माझ्यासाठी खूपच स्पेशल आहे. 

गिफ्ट देते भावांना 
सारा श्रावण ः कुटुंबात मीच मोठी आहे. रक्षाबंधनाला सख्खा व चुलतभाऊ घरी येतो. या दिवशी आम्ही फटाके फोडतो, हॉटेलमध्ये जेवण करायला जातो. जणू ही आमच्यासाठी दिवाळीच असते. विशेष म्हणजे या दिवशी मी सकाळीच सिद्धिविनायकाला जाऊन दर्शन घेते. भावांकडून गिफ्ट न घेता, त्यांनाच गिफ्ट देते. यंदाचं रक्षाबंधन माझ्यासाठी खूपच स्पेशल आहे. कारण काल माझा वाढदिवस होता व आज रक्षाबंधन आहे. त्यामुळे मला मोठं गिफ्ट मिळणार असून, ते नेहमीच अपेक्षेपेक्षा मोठंच असतं. 

उमेश आणि गिरीश कुलकर्णी या दिग्दर्शक-लेखकाच्या जोडीला आपल्या चित्रपटांमधून मानवी भावभावनांच्या खोल विहिरीत डोकावून पाहायचा छंद आहे. "वळू‘, "विहीर‘, "देऊळ‘ या चित्रपटांतून त्याचं समर्थ दर्शनही झालं आहे. या जोडीचा नवा चित्रपट "हायवे ः एक सेल्फी आरपार‘ हा खेळ आणखी पुढं नेत अनेक पात्रांच्या मनातील खेळ, नात्यांतील ताणतणाव यांचा मोठ्ठा आलेख मांडतो. भावनांचा हा खेळ छानच रंगतो. अभिनय, चित्रीकरण, पार्श्‍वसंगीत या आघाड्यांवरही चित्रपट जोरदार कामगिरी करतो. मात्र कथेसाठी "रोड मूव्ही‘ची पार्श्‍वभूमी निवडल्यानं फसगत होते. चित्रपट रस्त्यावरून धावताना त्याला वेग, ट्विस्ट, थरार हा हवाच. "हायवे‘मध्ये त्याचा अभाव असल्यानं हा चित्रपट केवळ उमेश-गिरीश आणि समांतर सिनेमाच्या चाहत्यांचंच समाधान करू शकतो. 
"हायवे‘ची कथा मुंबईतील एका चाळीचं आणि बाहेर उभ्या राहिलेल्या टोलेजंग इमारतींचं दृश्‍य दाखवत, समाजामध्ये पडलेल्या गरीब-श्रीमंतांच्या दरीचं दर्शन घडवत सुरू होते. पुढच्या प्रत्येक पाच मिनिटात एका नव्या पात्राची (तोंड)ओळख आपल्याला होत जाते. त्यामध्ये कॉर्पोरेट जगातील धकाधकीच्या नोकरीला वैतागलेला तरुण (सुनील बर्वे) व त्याची गरोदर पत्नी, वडिलांच्या आजारपणानिमित्त भारतात आलेला एनआरआय (गिरीश कुलकर्णी), राजकीय कार्यक्रमाला उपस्थित राहण्याची सुपारी घेतलेली टीव्ही स्टार (हुमा कुरेशी) व तिला सोबत करणारा कार्यकर्ता (श्रीकांत यादव), घरातून मुंबईत पळून आलेला व बायकोनं आता ताब्यात घेतलेला नवरा (किशोर कदम), विकएंड एन्जॉय करायला निघालेली सामाजिक कार्यकर्ती (टिस्का चोप्रा), वेश्‍या व्यवसाय करणारी तरुणी (मुक्ता बर्वे), स्किझोफ्रेनियाग्रस्त युवक (किशोर चौगुले), फुटबॉलचा शौकीन (निपुण धर्माधिकारी), एका ट्रकमधून गूढ साहित्य घेऊन निघालेला कानडी (नागराज मंजुळे), रस्त्यात नवऱ्याबरोबर अपघातात अडकलेली गृहिणी (रेणुका शहाणे) आणि अशा अनेक पात्रांचा समावेश आहे. हे सगळे जण वेगवेगळ्या वाहनांतून मुंबईहून पुण्याच्या दिशेनं निघाले आहेत. या गाड्या वेगानं पुढं सरकताना या सर्वांच्या कथाही वेगवेगळ्या पटलांवरून पुढं जाऊ लागतात. प्रत्येकाच्या आयुष्यात एक गडद मळभ दाटलं आहे आणि ते छोट्या प्रसंगांतून, संवादांतून प्रेक्षकांना समजत राहतं. खंडाळ्याच्या घाटात ट्रॅफिक जाम होतो आणि ही सगळी पात्रं एकाच पटलावर, कथेच्या एकाच धाग्यात गुंतू लागतात. एकमेकांकडून जगण्याचं मर्म समजून घेतात, एकमेकाला हात आणि बळही देतात. घाटातील कोंडी सुटतानाच या प्रत्येक पात्राच्या आयुष्यात दाटलेलं मळभ दूर होतं. शेवटासाठी भा. रा. तांबे यांच्या "घन तमी शुक्र बघ राज्य करी,‘ या कवितेचा छान उपयोग करण्यात आला आहे.

"हायवे‘च्या कथेमध्ये अनेक पात्रं व त्यांच्या अत्यंत छोट्या-छोट्या कथा असा मामला असल्यानं एकसंध परिणाम जाणवत नाही. प्रत्येक पात्राच्या आयुष्याची कथा अत्यंत सक्षम, तरल आणि विचार करायला लावणारी आहे. ती अंतर्मुखही करते, मात्र या कथा सांगताना वेगवान अशा "रोड मूव्ही‘ची पार्श्‍वभूमी निवडल्यानं प्रेक्षकांचा गोंधळ उडतो. काहीतरी भन्नाट घडणार अशी अपेक्षा असताना फारसं काहीच घडत नाही. हा चित्रपट पाहताना कंटाळवाणा वाटतो, मात्र नंतर प्रत्येक पात्राचा पुन्हा एकदा विचार केल्यास आपल्याला त्या पात्राची मानसिकता समजते, ते पात्र आवडूही लागतं. दिग्दर्शकाचं हेच मोठं यश आहे. या प्रवासाचं चित्रीकरण हे खूपच अवघड काम होतं व त्यासाठी कॅमेरामन सुधाकर रेड्डी यांना शंभर टक्के गुण द्यावे लागतील. त्याचबरोबर प्रत्येक वाहनातील वेगळा आवाज टिपणारं नेटकं पार्श्‍वसंगीत देणाऱ्या मंगेश धाकडे याचंही कौतुक. हिंदीतील गाजलेले संगीतकार अमित त्रिवेदीचं संगीत मात्र फार प्रभाव पाडू शकत नाही. संवाद मजा आणतात. 

गिरीश कुलकर्णीनं नेहमीचा ग्रामीण बाज बाजूला ठेवून परदेशस्थ भारतीयाची भूमिका छान रंगवली आहे. मुक्ता बर्वे छोट्या भूमिकेत छान प्रभाव पाडते. श्रीकांत यादव व हुमा कुरेशी यांची ट्युनिंग छान जमलं आहे. सुनील बर्वे, किशोर कदम, किशोर चौगुले, नागराज मंजुळे, रेणुका शहाणे आदी कलाकारांनीही आपापल्या भूमिका समर्थपणे पेलल्या आहेत. 

एकंदरीतच, कथेतील पात्रांची स्थिती भा. रा. तांबे यांच्या कवितेतील ओळीप्रमाणेच "का गुदमरशी आतच कुढुनी?‘ अशीच आहे. दिग्दर्शकाला "मार भरारी जरा वरी,‘ हा सकारात्मक संदेश द्यायचा आहे, फक्त तो प्रेक्षकांपर्यंत पोचेपर्यंत खूपच उशीर होतो... 

निर्मिती : विनय गानू 
दिग्दर्शक : उमेश कुलकर्णी 
कलाकार : गिरीश कुलकर्णी, मुक्ता बर्वे, हुमा कुरेशी, सुनील बर्वे, किशोर कदम, श्रीकांत यादव आदी.
