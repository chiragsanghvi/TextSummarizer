वेस्ट इंडीज उपांत्य फेरीत

नागपूर - गोलंदाजांसाठी अनुकूल ठरलेल्या जामठ्याच्या संथ खेळपट्टीवर वेस्ट इंडीजने दक्षिण आफ्रिकेची कोंडी केली आणि नंतर ताणल्या गेलेल्या सामन्यात तीन गडी राखून विजय मिळविला. सलग तिसऱ्या विजयासह त्यांनी टी 20 विश्‍वकरंडक स्पर्धेत उपांत्य फेरीत प्रवेश केला. न्यूझीलंडपाठोपाठ उपांत्य फेरी गाठणारा विंडीज हा दुसरा संघ ठरला. दक्षिण आफ्रिकेचे आव्हान मात्र साखळीतच संपुष्टात आले. 

या स्पर्धेतील आतापर्यंतच्या सामन्यांप्रमाणेच शुक्रवारचा सामनाही कमी धावसंख्येचाच ठरला. रोमांचक ठरलेल्या या सामन्यात वेस्ट इंडीजने फिरकी घेतली. प्रथम फलंदाजी करताना दक्षिण आफ्रिकेला 8 बाद 122 धावांची मजल मारता आली. त्यानंतर विजयी आव्हान गाठताना वेस्ट इंडीजचीही दमछाक झाली. सुरवातीच्या पडझडीनंतर विंडीजने विजयी लक्ष्य तीन गडी व दोन चेंडू शिल्लक ठेवून पूर्ण केले. त्यांनी 19.4 षटकांत 7 बाद 123 धावा केल्या. 

आव्हानाचा पाठलाग करताना विंडीजने पहिल्याच षटकांत ख्रिस गेलला गमावले. रबाडाच्या उंची नसणाऱ्या चेंडूवर गेलचा अंदाज चुकला आणि त्याचा त्रिफळा उडाला. त्यानंतर आंद्रे फ्लेचर आणि जॉन्सन चार्ल्स ही जोडी जमत होती. त्याच वेळी धाव घेण्याच्या घाईत फ्लेचर पुढे आला आणि धावबाद झाला. त्या वेळी दडपणाखाली आलेल्या विंडीजचा डाव चार्ल्स आणि मार्लन सॅम्युएल्स यांनी सावरला. पण, धावांची गती वाढू लागल्यावर आडव्या बॅटने खेळण्याच्या नादात विंडीजच्या विकेट एकामागून एक पडू लागल्या. दुसऱ्या बाजूने सॅम्युएल्स शांत राहिल्याने विजय त्यांच्या आवाक्‍यात आला. 12 चेंडूंत 20 धावांची आवश्‍यकता असताना सॅम्युएल्सने दोन चौकारासह अकरा धावा घेतल्या. पण, मॉरिसला सरळ टोलवताना त्याने डिव्हिलर्सकडे झेल दिला. अखेरच्या षटकांत रबाडाने थोडी उंची दिलेल्या चेंडूवर कार्लोस ब्रेथवेटने षटकार खेचत विजय आवाक्‍यात आणला आणि नंतर एकेरी धावा घेत विजयावर शिक्कामोर्तब केले. सॅम्युएल्सने चेंडूला धाव या गतीने 44 चेंडूंत 44 धावा करून विजयात मोलाची कामगिरी बजावली. 

तत्पूर्वी, प्रथम फलंदाजी मिळाल्यावर दक्षिण आफ्रिकेला सुरवातीलाच धक्का बसला. हाशिम आमला धावबाद झाला. पुढच्याच षटकांत कर्णधार डू प्लेसिसही बाद झाला. त्यानंतर गेलला गोलंदाजी देण्याची कर्णधार सॅमीची चाल चांगलीच यशस्वी ठरली. त्याने रॉसॉला खातेही उघडू दिले नाही. डिव्हिलर्सचा अडथळा ब्राव्होने दूर केला. मिलरचा बचाव गेलने भेदला. त्यामुळे 47 धावांत त्यांनी निम्मा संघ गमावला. त्या वेळी दक्षिण आफ्रिकेला शतक गाठता येईल की नाही, असे वाटू लागले. शेवटी डेव्हिस वीस आणि ख्रिस मॉरिस यांनी धडपड केल्याने त्यांना शतकपूर्ण करून सव्वाशेच्या आसपास जाता आले. 

संक्षिप्त धावफलक 
दक्षिण आफ्रिका 20 षटकांत 8 बाद 122 (क्वींटॉन डी कॉक 47 -46 चेंडू, 3 चौकार, 1 षटकार, डेव्हिस वीस 28, आंद्रे रसेल 2-28, ख्रिस गेल 2-17, ड्‌वेन ब्राव्हो 2-20) पराभूत वि. वेस्ट इंडीज 19.4 षटकांत 7 बाद 123 (मार्लन सॅम्युएल्स 44 -44 चेंडू, 6 चौकार, जॉन्सन चार्ल्स 32 -35 चेंडू, 2 चौकार, 1 षटकार, इम्रान ताहिर 2-13, कांगिसो रबाडा 1-38, ख्रिस मॉरिस 1-33, डेव्हिड वीस 1-19, ऍरॉन फांगिसो 1-19) 