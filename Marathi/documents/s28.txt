β विंडीज क्रिकेट खरंच सुधारतंय का?(ज्ञानेश भुरे)

वेस्ट इंडिज क्रिकेट म्हटले की 1975च्या पहिल्या विश्‍वकरंडक विजयापासूनचे क्रिकेट माझ्या डोळ्यासमोर येते. अर्थात, ते वाचनातून आणि पत्रकारिता करताना वरिष्ठांनी दिलेल्या माहितीवरून. 1975 पासून विंडीज क्रिकेटचा आलेख चढताच होता. अर्थात, तोवर मर्यादित षटकांच्या सामन्यांना सुरवात झाली होती. कसोटी क्रिकेट त्यापूर्वीपासून होते. त्यातही विंडीजचा दबदबा होता. फ्रॅंक वॉरेल, एव्हर्टन विक्‍स, क्‍लाईड वॉलकॉट, गॅरी सोबर्स, वेलस्ले हॉल, चार्ली ग्रिफिथ, जॉर्ज हेडली अशी एकापेक्षा एक सरस अशा क्रिकेटपटूंची पिढीच विंडीज क्रिकेटने दिली होती. 

कसोटी क्रिकेटमध्ये त्यांचा दबदबा होता. एकदिवसीय क्रिकेट सुरू झाल्यापासून त्यांच्या रांगड्या आणि बेदरकारपणे जीवन जगण्याच्या नैसर्गिक स्थायिभावाला खतपाणीच मिळाले. जीवनातला तोच बेदरकारपणा क्रिकेटच्या मैदानावर असा काही अवतरला त्यांनी प्रतिस्पर्धी संघांना लोळवले. वीक्‍स, वॉलकॉट, वॉरेल या थ्री डब्ल्यूजपासून सुरू झालेला क्रिकेटचा वारसा पुढे रोहन कन्हाय, गॅरी सोबर्स, क्‍लाईव्ह लॉईड, व्हिवियन रिचर्डस, मायकेल होल्डिंग, अँडी रॉबर्टस, जोएल गार्नर, गार्डन ग्रिनीज, डेसमंड हेन्स, डेरेक मरे, आल्विन कालिचरण, लॅरी गोम्स, गस लोगी, माल्कम मार्शल, कोर्टनी वॉल्श अशी एक नाही अनेक नावे डोळ्यासमोर झटकन तरळून जातात. मैदानावरचा दरारा काय असतो हे त्यांनी अवघ्या क्रिकेट विश्‍वाला दाखवून दिले होते. तोफ धडाडावी अशी वेगवान गोलंदाजी, प्रतिस्पर्धी गोलंदाजांना फोडून काढणारी फलंदाजी याने अवघ्या क्रिकेट विश्‍वाला गारुड घातले होते. 1983च्या विश्‍वकरंडक स्पर्धेत भारताने त्यांना धक्का दिला. पण, हा जोरसा धक्का धीरेसे नाही, तर जोरसेच लगा. या एका पराभवानंतर त्यांनी पुन्हा उसळी मारली. तोच खाक्‍या, तोच बेदरकारपणा पुन्हा क्रिकेटच्या मैदानावर अवतरला. प्रतिस्पर्धी संघ त्यांच्यासमोर नतमस्तक होऊ लागले. वेळ कुणासाठी थांबत नाही, तसे वय देखील खेळाडूला लपवता होत नाही. कमी अधिक प्रमाणात वाढत्या वयाचा परिणाम खेळावर होऊ लागतोच. त्याचमुळे विंडीजचे जुने क्रिकेटपटू बाहेर पडू लागले. पण, त्यांचा जोर कमी होत नव्हता. रिची रिचर्डस्‌नपासून वेस्ट इंडिज क्रिकेटला गळती लागायला सुरवात झाली. या प्रवासात मध्येच ब्रायन लारासारखा तारा उजळला. पण, तो एकटाच. त्यामुळे त्यांचे क्रिकेटवरील वर्चस्व कमी होऊ लागले. आता ते कमीच झाले. बऱ्याच मोठ्या कालावधीनंतर विंडीजने क्रिकेटमध्ये इतके घवघवीत यश मिळविले. युवा, महिला, तसेच पुरुष गटात त्यांचे संघ विश्‍वविजेते ठरले. विंडीज क्रिकेटला चांगले दिवस आले, क्रिकेट सुधारू लागले अशा चर्चेला सुरवात झाली. पण, खरंच ही चर्चा योग्य आहे का असे म्हणण्यापेक्षा खरंच क्रिकेट सुधारले असे म्हणता येईल का, तर नाही. या नाहीचे उत्तर शोधताना पुन्हा थोडे मागे जाऊ. 

वेस्ट इंडिज क्रिकेट मंडळ आणि क्रिकेटपटू यांच्यातील वाद आता सर्वश्रूत झाला आहे. आज विजेतेपद मिळविल्यानंतरही तो वाद सुरू आहे. विश्‍वविजेतेपदानंतर कर्णधार डॅरेन सॅमी याने सांगितलेल्या व्यथेतच खरे तर विंडीज क्रिकेट साधारतेय का ? याचे उत्तर दडलेले आहे. विश्‍वकरंडक स्पर्धेसाठी देशाचा कलर्स (क्रिकेट पोषाख) तयार करण्यासाठी त्यांच्याकडे पैसे नव्हते. विंडीज संघ तसाच भारतात दाखल झाला होता. कोलकात्यात सराव सामन्याच्या वेळी त्यांना स्पर्धेचा पोषाख मिळाला. इतकी त्यांची आर्थिक परिस्थिती बिकट. मग तुम्ही म्हणाल का विंडीज क्रिकेट सुधारतेयं. आपल्या सहकारी संघातील खेळाडूंना आपल्या इतकेच क्रिकेट खेळल्यावर अमाप पैसा मिळतो. मग आपल्यालाच का नाही अशी भावना खेळाडूंच्या मनात येणे सहाजिकच आहे. हा माणसाचा स्वभावधर्म आहे. प्रत्येकाला आपल्यापेक्षा समोरच्या कडे असणारी गोष्ट अधिक चांगली वाटत असते. आज प्रसार माध्यम अधिक सक्षम झाली आहेत. त्यामुळे अशा गोष्टी झटकन समोर येतात. त्यामुळेच विंडीज क्रिकेटपटूंचा वाद समोर येतोयं. पण, हा प्रश्‍न विंडीजला आजच भेडसावतोयं का ? तर नाही. पूर्वी देखील विंडीजची आर्थिक परिस्थिती भक्कम नव्हती. मुळात विंडीज हा काही एक देश नाही. कॅरेबियन बेटांचा समूह बनून त्याला वेस्ट इंडिज हे नाव पडले आहे. प्रत्येक बेटावर स्वतंत्र सरकार, प्रत्येक बेटावर भारतीयांचं आस्तित्व मोठं. बार्बाडोस आणि जमैका ही दोन बेट सोडली, तर अन्य बहुतेक बेटं ही पुणे शहर काय शहरातील सिंहगड रोड परिसरापेक्षा छोटी असतील. गरीबी त्यांच्या पाचवीलाच पुजलेली होती. तरीही त्यांच राहणीमान बिनधास्त होतं आणि आहे. कशाची काही चिंता नाही. येणारा दिवस उगवला की तो जगायचा म्हणण्यापेक्षा ढकलायचा. रडत बसायचं नाही. अशा वेळी क्रिकेटने त्यांना विश्‍वात ओळख दिली असं म्हटलं तरी चूक ठरू नये. वेस्ट इंडिजप्रमाणे अन्य देशही क्रिकेट खेळत होते. पण, तेव्हा आजच्या इतकी कुठलीच क्रिकेट मंडळ आर्थिक दृष्ट्या भक्कम नव्हती. त्यामुळे विंडीजची परिस्थिती त्या वेळी जाणवली नाही. सगळेच एका समान धाग्यात बांधले जात होते. हे सगळे 2007च्या वेस्ट इंडिजमध्ये झालेल्या विश्‍वकरंडक क्रिकेट स्पर्धेच्या निमत्ताने जवळून बघितलं. त्यामुळेच आज विंडीज संघाची जी परिस्थिती आहे त्याचे आश्‍चर्य वाटले नाही. 

या दौऱ्यात असे काही क्षण अनुभवले की अजूनही अंगावर शहारे येतात आणि आपण किती भाग्यवान असा विचार मनात डोकावतो. स्पर्धेच्या पहिल्याच टप्प्यात भारतीय संघाचा तारणहार सचिन तेंडुलकर याचा पोर्ट ऑफ स्पेन येथील एका स्लम एरियात कार्यक्रम होता. एड्‌सग्रस्त लोकांच्यात जागरुकता निर्माण करण्यासाठी हा कार्यक्रम होता. कार्यक्रम झाला. मी आणि माझा सहकारी संदीप चव्हाण आम्ही अधिक वेळ थांबलो. त्या नादात आमची बस कधी निघून गेली कळलेच नाही. माघारी परतायचे कसे असा विचार करत रस्त्याने एकटेच चालत होतो. अर्धा तास चाललो, तेव्हा एक पाद्री समोरून येताना दिसले. त्यांनी आम्हाला थांबवले. भारतीय का, स्पर्धेसाठी आलात का अशी विचारणा केली. आम्हाला चर्चमध्ये घेऊन गेले. त्यांनी विचारपूस केल्याने आमच्या जीवात जीव आला होता. ते म्हणाले तुम्ही मला भेटलात म्हणून बरे झाले. नाही तर काही...आम्ही गळून गेलो. त्यांना असे का म्हणण्याचेही धाडस राहिले नव्हते. कसे तरी विचारले तेव्हा ते म्हणाले, अहो येथे कमालीचे दारिद्रय आहे. गेल्यावर्षी येथे 362 खून झाले. वर्षातील 365 दिवस बघता सरासरी रोज एक असे प्रमाण म्हणता येईल. त्यांना विचारले मग उर्वरित तीन दिवसांचे काय ? अहो या तीन दिवशी टीव्हीवर एकतर क्रिकेट, नाहीत फुटबॉल किंवा बास्केटबॉलचे सामने असतील. आम्ही चक्रावून गेलो. शेवटी त्यांनीच एका टॅक्‍सी ड्रायव्हरला बोलावून आम्हाला आमच्या रहाण्याच्या ठिकाणी सोडण्यास सांगितले. दिवसाला रोज एक खून म्हणजे तुम्ही बघा काय परिस्थिती असेल तिथे. त्याच सुमारास जमैकात बॉब वूल्मरचा खून झाला. आमच्यापासून जमैका खूप लांब होते. त्यामुळे जेव्हा जमैकातील पुढच्या फेरीतील सामने आले तेव्हा आम्ही जमैकात गेलो. तेव्हा आमच्या ड्रायव्हरने आम्हाला जमैका फिरवून आले. तो अर्थातच भारतीय होता. प्रत्येक बेटावर भारतीयंच अधिक आहेत आणि बहुतेक बेटावरील पंतप्रधानही भारतीय वंशाचे आहेत. त्याच्या मोडक्‍या तोडक्‍या हिंदीत आमच्याशी बोलत होता. तो म्हणाला, साहेब हा वूल्मर का कोण आहे ना तो दुसऱ्या देशात अशा परिस्थितीत असता तर वाचला असता. 

सहाजिकच मी विचारले ते कसे. अहो आमच्याकडे जे डॉक्‍टर येतात ते एकतर डॉक्‍टर असतात की नाही हा प्रश्‍न आणि असले, तर ते गुरांचेही असतात. तेच तपासतात. औषधेही तारीख उलटलेली वापरतात. बघा ! याला काय म्हणायचे. आहोत की नाही आपण भाग्यवान. आपल्याला सगळे एका हाके सरशी मिळते. पुढे बार्बाडोसला आलो. तेव्हा संध्याकाळी बीचवर फिरायला गेलो. फिरता फिरता एक व्यक्ती अशी बाजूला बसलेली दिसली. चेहरा बघितल्यासारखा वाटला. लक्षात आले नाही. पुढे जाऊन परत मागे फिरलो. चेहरा निरखून बघितला. आश्‍चर्याचा धक्का बसला. तो विंडीजचा माजी यष्टिरक्षक डेरेक मरे होता आणि तो चक्क ड्रग्ज विकत होता. विंडीजच्या सुवर्णकाळातील या खेळाडूवर काय परिस्थिती आली होती बघा. आश्‍चर्य वाटले, तसे वाईटही वाटले. काही करू शकत नाही. इथे असेच चालते. अशी ही प्रत्येक बेटावरची परिस्थिती होती. बिनधास्तपणा त्यांच्या अंगात कसला रक्तात भिनलेला. बरं, पूर्वी पुस्तकातून विंडीजमध्ये मुले नारळ, सुपारीच्या जावळ्यांचे स्टम्प करून हातात लाकडाची फळी घेऊन क्रिकेट खेळताना दिसायची असे वाचले होते. पण, ते चित्र त्या वेळी कुठेही दिसले नाही. सगळे बास्केटबॉल नाही तर फुटबॉल खेळताना दिसायचे. क्रिकेटपटूंची पिढीच संपल्यात जमा होती. 2007मधील ही परिस्थिती होती. आज नऊ वर्ष झाली अजून यात सुधारणा होण्याची शक्‍यता खूपच कमी. त्यांच्याकडे क्रिकेटपटूच घडत नाही ही आज विंडीजच्या क्रिकेटची खरी शोकांतिका आहे. त्यामुळेच आहे ती पिढी देखील आजच्या संघटकांना सांभाळता येत नाही. 

म्हणूनच विंडीज क्रिकेटचे हे यश फार तर आशेचा किरण म्हणता येईल. तो सुधा लुकलुकता. कधी विझेल हे सांगता येत नाही. या यशातून भावी पिढीने म्हणण्यापेक्षा विंडीज क्रिकेट संघटकांनी प्रेरणा घेण्याची गरज आहे. या स्पर्धेत राखले इतके सातत्य राखण्याची क्षमता त्यांच्यात निश्‍चित आहे. फक्त त्यांना जपण्याची गरज आहे. त्यांना जपले तर नक्कीच विंडीज क्रिकेट पुन्हा फुलू शकेल अशी आशा धरायला हरकत नाही. पण, तो क्षण येईपर्यंत तरी विंडीजच्या परंपरेप्रमाणे आपणही त्यांच्या यशाचा आनंद घेऊयात आणि आठवणीत रमूयांत.