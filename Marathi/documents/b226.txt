

'जीएसटी'साठी राहुलशी चर्चेस तयार- जेटली 
नवी दिल्ली - कॉंग्रेसच्या विरोधामुळे वस्तू आणि सेवा कर (जीएसटी) विधेयक संसदेत आतापर्यंत लटकले आहे. आम्ही राहुल गांधी यांच्याशी जीएसटी विधेयकबाबत चर्चा करण्यास तयार आहोत, त्यामुळे या दशकातील सर्वात मोठा सुधारणांचा कार्यक्रमाला पुढे नेता येणे शक्य होईल, असे केंद्रीय अर्थमंत्री अरुण जेटली यांनी सांगितले.

एका वृत्तपत्राशी बोलताना जेटली यांनी हे वक्तव्य केले. राहुल गांधी यांच्याशी चर्चा करणार का? यावर उत्तर देताना जेटली म्हणाले, की नक्कीच का नाही.? आम्ही राहुलशी देखील चर्चा करण्यास तयार आहोत.

जीएसटीत विविध राज्यातील डझनहून अधिक करांचा समावेश असेल. त्यामुळे सर्वत्र देशभर एक बाजारपेठ तयार करण्यासाठी मदत मिळणार आहे. 1 एप्रिल 2016 पासून देशभर जीएसटी लागू करणे गरजेचे आहे. मात्र संसदेतील हिवाळी अधिवेशनात विधेयक मंजूर झाले नाही तर निश्चित केलेल्या वेळेत जीएसटी लागू करणे शक्य होणार नाही. मी संसदेत लवकरात लवकर जीएसटी विधेयक मंजूर करण्यासाठी विनंती करणार आहे. कारण भारतातील आर्थिक सुधारणांसाठी ते एक महत्त्वपूर्ण विधेयक आहे, असे जेटली म्हणाले.

