चीन:भांडवली बाजार मंडळ अध्यक्षांची उचलबांगडी 
शांघाय - चीन भांडवली बाजार नियामक मंडळाचे (सीएसआरसी) अध्यक्ष शिओ गांग यांची अध्यपदावरुन उचलबांगडी करीत चीन सरकारने नियामक मंडळाच्या अध्यक्षपदी लियु शियू यांची नियुक्ती केली आहे. चीनमध्ये उद्भवलेल्या आर्थिक संकटाच्यावेळी शिओ यांनी पार पाडलेल्या भूमिकेविषयी शंका घेत हा निर्णय घेण्यात आल्याचे बोलले जात आहे. 

शिओ गांग यांनी शेअर बाजारातील घसरण थांबवण्यासाठी तयार केलेल्या ‘सर्किट ब्रेकर‘ प्रणालीला मोठ्या प्रमाणावर टीकेचा सामना करावा लागला आहे. नव्या वर्षाच्या (2016) पहिल्याच दिवशी बाजारात मोठी पडझडीला ही प्रणाली कारणीभूत असल्याचे मत अनेक गुंतवणूकदारांनी व्यक्त केले आहे.  

मागीलवर्षी जून महिन्यात शांघाय व शेनझेन शेअर बाजारांमधील निर्देशांकात तीव्र उसळण झाली व त्यानंतर बाजारांनी तळ गाठला. तेव्हापासून चीनी बाजारांमधील निर्देशांकाचे मूल्यांकन 40 टक्क्यांनी घटले आहे. गांग यांच्याऐवजी नियुक्त झालेल्या लियु शियू यांनी यापुर्वी ‘अॅग्रिकल्चर बँक ऑफ चायना‘च्या अध्यक्षपदाची तर पीपल्स बँक ऑफ चायनाच्या डेप्युटी गव्हर्नरपदाची जबाबदारी पार पाडली आहे