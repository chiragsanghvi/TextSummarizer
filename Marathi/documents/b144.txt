
नव्या रूपातील आकर्षक सुवर्ण रोखे
या योजनेची वैशिष्ट्ये जाणून घेऊया 
1) करविषयक तरतुदी : या रोख्यांवर मिळणारे व्याज पूर्णतः करपात्र आहे, हे स्पष्ट करण्यात आले आहे. सध्याच्या तरतुदींनुसार 36 वा त्यापेक्षा कमी महिन्यांच्या आत विकलेल्या सुवर्णरोख्यांवर झालेला नफा हा ‘लघुकालीन भांडवली नफा‘ मानला जाईल व 10 ते 30 टक्के दराने गटवारीप्रमाणे करपात्र होईल. 36 महिन्यांपेक्षा अधिक महिने मालकी असणारे सुवर्णरोखे विकले तर ‘दीर्घकालीन भांडवली नफा‘ इंडेक्‍सेशनच्या फायद्यासह 20 टक्के दराने करपात्र होईल. पाचव्या, सहाव्या, सातव्या वर्षानंतर या योजनेतून बाहेर पडू इच्छिणाऱ्यांना मुद्दलावर इंडेक्‍सेशनचा फायदा देण्याचे खात्रीशीर आश्‍वासन अर्थ मंत्रालयाच्या संकेतस्थळावर देण्यात आले आहे, त्याची पूर्तता अर्थसंकल्पात व्हावी. मुदतपूर्तीनंतर मिळणारा दीर्घकालीन भांडवली नफा पूर्णतः करमुक्त राहाणार आहे, हे या योजनेचे आकर्षण ठरावे. 

2) भांडवल घट : मुदतपूर्तीनंतर या रोख्यांत असणाऱ्या सोन्याच्या वजनाच्या गुंतवणुकीचे बाजारमूल्य मुद्दलापेक्षा कमी होऊन भांडवल घट झाली तर ती गुंतवणूकदाराची जबाबदारी राहील, असे स्पष्ट करण्यात आले आहे व हा गुंतवणूकदाराच्या दृष्टीने जोखमीचा भाग ठरावा. सरकारने सुवर्णरोख्यांत दर्शविलेल्या सोन्याच्या वजनाची (किमतीची नव्हे) व त्यावरील व्याजाच्या वजनाची (किमतीची नव्हे) हमी दिली आहे, हे ध्यानात घ्यायला हवे. जर सरकारने ‘हेजिंग‘ करून मूळ गुंतविलेल्या किमतीसही संरक्षण दिले असते तर ही योजना अधिक लोकप्रिय ठरू शकली असती. सरकारच्या जाहिरातीत तसे म्हटले आहे. मात्र, त्याबाबत पुरेशी स्पष्टता वाटत नाही. 

3) भांडवलवृद्धी : सरकारने या रोख्यांवर 2.75 टक्के दराने व्याज देण्याची हमी दिली आहे. त्यामुळे 22 टक्के भांडवलात वृद्धी नक्कीच होणार आहे. आंतरराष्ट्रीय स्तरावर होणाऱ्या घटनांनीही किमतीत वाढ वा घट होऊ शकते, हे लक्षात घेतले पाहिजे. रुपयाचे होणारे सततचे अवमूल्यन सोन्याच्या किमतीच्या वाढीचे कारण ठरावे. गेल्या वर्षापर्यंत 60 रुपयांच्या आसपास असणारा एक डॉलरचा भाव 68 रुपयांपर्यंत पोचला आहे. याचा अर्थ आयात होणारे सोने आता पूर्वीपेक्षा अधिक रुपये खर्च करून खरेदी करावे लागणार आहे व म्हणून सोन्याच्या किमती भविष्यात वाढू शकतात. दुसरे महत्त्वाचे कारण म्हणजे देशात होणारी भाववाढ. कागदोपत्री देशांतर्गत महागाईचा दर काहीही असला, तरी ती दहा टक्‍क्‍यांपेक्षा कमी नाही, ही वस्तुस्थिती आहे. या दराने किमान 50 टक्के वाढ अपेक्षित ठेवल्यास गैर ठरू नये. सबब भांडवलवृद्धी व्हावी! 

4) सुटसुटीतपणा : सुवर्ण रोखे पेपर व डिमॅट फॉर्ममध्ये उपलब्ध होणार असून, दोन ग्रॅमपासून पाचशे ग्रॅम वजनाइतके विकत घेता येतील. ‘फेमा‘अंतर्गत व्याख्या केलेल्या भारतातील रहिवाशाला, हिंदू अविभक्त कुटुंब, ट्रस्ट, विद्यापीठे, धर्मादाय संस्था आदींना हे सुवर्णरोखे खरेदी करता येतील. एका आर्थिक वर्षात पाचशे ग्रॅमपेक्षा अधिक सुवर्णरोखे घेता येणार नाहीत, असे बंधन घालण्यात आले आहे. हे सुवर्णरोखे कर्ज घेण्यासाठी तारण ठेवता येऊ शकतील, अशी तरतूद करण्यात आली आहे, तर गरजूंसाठी शेअर बाजारात नोंदणी झाल्यावर रोखीकरणाचीही व्यवस्था करण्यात आली आहे. या रोख्यांना उद्‌गम करकपातीच्या (टीडीएस) तरतुदी लागू नाहीत, असे स्पष्ट केले आहे व हे रोखे भेट, दान करता येतील, याच्याही तरतुदी केल्या आहेत. अज्ञान व्यक्तीही हे रोखे खरेदी करू शकेल. 

सारांश : भौतिक स्वरूपातील सोने खरेदी करण्याऐवजी या सुवर्णरोख्यांमध्ये पैसे गुंतवून केवळ सोने खरेदीचाच नाही, तर त्यावर मिळणाऱ्या व्याजाचा फायदा घ्यावा आणि आपल्याबरोबर देशहितही साधावे, अशी ही उत्तम सरकारी योजना आहे

