
 भारताला कनिष्ठ गुंतवणूक श्रेणी
नवी दिल्ली : गुंतवणुकीसाठी भारताला कनिष्ठ श्रेणीचे पतमानांकन फिच या आर्थिक पाहणी संस्थेने दिले आहे. याचबरोबर मध्यमकालीन विकास चांगला राहणार असून, उत्पादन स्थिर राहणार असल्याचा अंदाज फिचने वर्तविला आहे.
भारतातील उत्पादन स्थिर राहणार आहे. त्याचबरोबर संतुलित मध्यमकालीन विकास चांगला राहील. यासोबत परकी गुंतवणूक आणि परकी गंगाजळीची स्थिती चांगली राहणार आहे. मात्र, सरकारवरील कर्जाचा बोजा आणि रचनात्मक सुधारणा कमकुवत असल्यामुळे व्यवसायाच्या वातावरणात फारशी सुधारणा होणार नाही. असे फिचने म्हटले आहे. तसेच, भारताला विकास दर (जीडीपी) चालू आर्थिक वर्षात 7.5 टक्‍क्‍यांपर्यंत जाईल आणि 2016-17 या आर्थिक वर्षात 8 टक्‍क्‍यांपर्यंत जाईल, असा अंदाजही वर्तविला आहे. सरकारने वाढविलेला भांडवली खर्च आणि महत्त्वाच्या आर्थिक सुधारणांच्या दिशेने सुरू असलेली वाटचाल यामुळे हे शक्‍य होईल, असेही नमूद करण्यात आले आहे.
जागतिक पातळीवर विचार करता भारताला विकास दर चांगला राहील. रिझर्व्ह बॅंकेने व्याजदरात 1.25 टक्के कपात केली असून, याचा फायदा विकास दराची वाढ होण्यात होईल. बॅंकिंग क्षेत्राची स्थिती फारशी चांगली नसल्याने ग्राहकांपर्यंत पूर्णपणे हे पोचले नाही मात्र, याचा काही प्रमाणात परिणाम नक्कीच होईल, असे फिचने म्हटले आहे. भारताचा विकास दर चालू आर्थिक वर्षात 7.3 टक्के राहण्याचा अंदाज आहे. रिझर्व्ह बॅंकेने या वर्षात व्याजदरात 1.25 टक्के कपात केली असून, बॅंकांनी केवळ ग्राहकांपर्यंत यातील 0.60 टक्के व्याजदराचा फायदा पोचविला आहे.
व्यवसाय करण्याच्या वातावरण आधी खूप बिकट होते ते आता काही प्रमाणात सुधारले आहे. आगामी काही सुधारणांमुळे प्रशासनात फरक पडणार आहे. मात्र, गुंतवणूकदारांना भेडसावणाऱ्या समस्यांवर आणि पायाभूत सुविधांच्या विकासावर एका रात्रीत मार्ग काढता येणार, असे फिचने नमूद केले आहे. व्यवसाय करण्याच्या वातावरणातील सुधारणेबाबत जागतिक बॅंकेच्या क्रमवारीत भारताचे स्थान यंदा चार क्रमांकांनी वधारले आहे. मात्र, फिचने केलेल्या पाहणीत 189 देशांमध्ये भारत 130 व्या स्थानावर आहे.

देशाला "बीबीबी‘ श्रेणी
फिचने भारताला "बीबीबी‘ ही श्रेणी दिली आहे. सर्वांत खालच्या श्रेणीपेक्षा वरची ही श्रेणी आहे. अशा प्रकारचे पतमानांकन हे परकी गुंतवणूकदारांसाठी गुंतवणुकीच्या निकषासारखे काम करतात. यामुळे जागतिक पातळीवर देशातील गुंतवणुकीबाबतचे वातावरण निर्माण होते.

सरकारवरील कर्जाचा कमी झालेला बोजा आणि महत्त्वाच्या आर्थिक सुधारणांच्या साहाय्याने व्यवसाय करण्याच्या वातावरणात झालेली सुधारणा या मार्गाने विकास आणि गुंतवणूक वाढवून चलनवाढ नियंत्रणात आणावी लागेल. सरकारने अशी कामगिरी केल्यास पुढील पतमानांकनात सुधारणा होईल.
- फिच, आर्थिक पाहणी संस्था 

