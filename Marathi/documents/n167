'सुखान्त'मुळं रुग्णाच्या वेदना जाणवल्या... (ज्योती चांदेकर)

‘रखेली’ या पहिल्याच नाटकानं अरुण सरनाईक यांच्यासारख्या प्रथितयश अभिनेत्याबरोबर काम करण्याची संधी मिळाली. ‘आमदार सौभाग्यवती’ या नाटकामुळं सर्वत्र नाव झालं. नाटक, चित्रपट करताना ‘मी सिंधूताई सपकाळ’ या चित्रपटात मी आणि माझी मुलगी तेजस्विनी पंडित हिनं  एकाच व्यक्तिरेखेचेच दोन टप्पे साकारले. हा वेगळा प्रयोग होता. ‘सुखान्त’मध्ये फक्त चेहरा आणि संवाद यातून भूमिका प्रेक्षकांपर्यंत पोचवायची होती, आव्हान अवघड होतं; पण मला ते पेलता आल्याचं समाधान आहे. 

जसं जसं वय वाढत जातं, त्या वयाला अनुसरून भूमिका मिळाल्या की समाधान वाटतं. असंच माझ्याही बाबतीतही घडलं. ज्या वेळी मी अभिनयाला सुरवात केली, त्या वेळी रसिकांनी माझ्या कामाचं कौतुकच केलं. वयाला अनुसरून मी ज्या भूमिका साकारल्या, त्यालाही रसिकांनी तितकीच भरभरून दाद दिली. ज्या वेळी मी अवघ्या १८ ते १९ वर्षांची होते, त्या वेळी १९७५ मध्ये ‘रखेली’ या नाटकात काम केलं. चिं. त्र्यं. खानोलकर यांनी हे नाटक लिहिलं होतं. ‘रखेली’ या नावामुळेचं विचित्र वाटत होतं. या नाटकाचे प्रयोग सुरू झाले, त्या वेळी लोकांना वाटायचं काहीतरी वेगळं पाहायला मिळणार. त्यामुळं पुरुषांचीच गर्दी मोठ्या प्रमाणात होत असे. पण, झालं असं की हे नाटक कौटुंबिक होतं. त्यामुळे एकदा हे नाटक पाहिलं की, ते आपल्या कुटुंबीयांनाही घेऊन येत असतं. या नाटकात अरुण सरनाईक यांच्याबरोबर मी काम केलं. हे माझं पहिलं व्यावसायिक नाटक. यातून मला कौटुंबिक वाद अन्‌ कलह काय असतो, कुणावर काय वेळ येते हे समजलं. यामध्ये मी प्रियाची भूमिका साकारली होती. त्यात मी अनाथाश्रमातून पळून जाते. लोकांची माझ्यावर वाईट नजर असते. त्यातच गुंड भेटतात अन्‌ ते कुंटणखाण्यात विकतात. मात्र, तेथील मालकीण मला मुलीसारखी जपते. त्यानंतर मात्र नाटकाला कलाटणी मिळते. अन्‌ हे नाटक प्रेक्षकांच्या हृदयाला हात घालते. खरंतर या भूमिकेमुळे समाजातील वास्तव चित्र काय आहे, हे दाखविण्याचा प्रयत्न केला होता. यातून माणूस कसा बदलत जातो हे या भूमिकेतून शिकता आलं. 

‘आमदार सौभाग्यवती’मध्ये (कै) प्रशांत सुभेदार यांच्यासमवेत.

त्या वेळी अशा नाटकांमध्ये काम करणं म्हणजे एक आव्हानच होतं. कारण मी राजेशिर्के घराण्यातली. त्यातल्या त्यात मराठा. त्यामुळं अभिनय क्षेत्रात येण्यासाठी आई-वडिलांचा विरोध होता. विशेष म्हणजे खानोलकर आपल्या नाटकातील एक वाक्‍यही बदलत नसतं. नाटकासाठी विरोध होत असल्याचं खानोलकर यांच्या लक्षात येताच, त्यांच्यासह अरुण सरनाईक, रवी लेमाडे, राजाभाऊ थिटे, दिग्दर्शक भालचंद्र पानसे आमच्या घरी आले अन्‌ त्यांनी माझ्या आई-वडिलांना समजून सांगितले. त्यानंतर त्या नाटकातील शिव्या सौम्य भाषेत केल्या अन्‌ मला नाटकात काम करण्यास परवानगी मिळाली. ज्या वेळी या नाटकाचे प्रयोग झाले, तेव्हा तीन दिवस मी घरातून बाहेर पडले नाही. कारण लोक काय म्हणतील, वृत्तपत्रात काय छापून येईल, याची भीती होती. पण वृत्तपत्रात नाटकाबद्दल खूप चांगल छापून आलं. यात एक गोष्ट महत्त्वाची की मी त्या वेळी या क्षेत्रात नवखी होते. त्यातच अरुण सरनाईक या दिग्गज कलाकाराच्या समोर उभं राहणंही अवघड होतं. पण मी त्यांच्यासमोर ठामपणानं काम केलं, त्यांनी मला शाबासकीची थाप दिली आणि ‘एके दिवशी तू खूप मोठी कलाकार होशील’, असा आशीर्वाद दिला. या नाटकाचे पंधराशे प्रयोग झाले अन्‌ ज्योती चांदेकर हे नाव राज्याच्या कानाकोपऱ्यात पोचलं. 

माझी दुसरी भूमिका प्रेक्षकांना भावली ती म्हणजे ‘राजकारण गेलं चुलीत’ या नाटकातली. यात निळू फुले, राम नगरकर, सुहासिनी देशपांडे, नरेन डोंगरे यांनी काम केलं, तर गोविंद कुलकर्णी यांनी दिग्दर्शन केलं. जयवंत वालावलकर यांच्या बहुरूपी प्रॉडक्‍शननं हे नाटक रंगभूमीवर आणलं होतं. यात मी सेक्रेटरीची अर्थातच कांचनगौरी दादरकर हिची भूमिका साकारली. यात निळूभाऊ राजकारणी नेते होते. ते सेक्रेटरी म्हणून माझी निवड करतात अन्‌ गावी घेऊन येतात. या नाटकात मला राजकारण करायचं असतं, त्याचे धडे घेण्यासाठी मी सेक्रेटरी बनते. जेव्हा मी गावी येते, तेव्हा निळूभाऊ व त्यांचा मुलगा दोघेही माझ्या प्रेमात पडतात. त्यात अनेक गमती-जमती होतात. मात्र, मी दिल्लीतल्या मोठ्या राजकीय नेत्याबरोबर पळून जाते. या भूमिकेमुळं मला राजकारण कसं असतं, किती फसवाफसवी असते याची माहिती झाली. ही भूमिका जराशी वेगळी आणि विनोदी होती. त्यामुळे ती प्रचंड गाजली.

मला आवडलेली तिसरी भूमिका म्हणजे ‘कथा अकलेच्या कांद्याची’ या नाटकातली. यात निळूभाऊ व राम नगरकर होते. याचं दिग्दर्शन निळूभाऊंनीच केलं होतं. या नाटकात माझ्याअगोदर लीला गांधी काम करत होत्या. यात चार पात्र होती. यात मी नृत्य केलं. लावण्याही होत्या. त्यामुळे अनेकजण मला म्हणू लागले, तू कुठं लोकनाट्य अन्‌ लावण्या करतेस? पण मी कलाकार होते. त्यामुळं मला वेगवेगळे प्रकार शिकावेच लागणार होते. म्हणूनच मी ही भूमिका स्वीकारली. त्यानंतर अनेक लोकनाट्यांमध्ये काम केलं. नृत्यातले बारकावेही शिकता आले. रा. रं. बोराडे यांच्या ‘आमदार सौभाग्यवती’ या नाटकातील भूमिकेनं मला नवी ओळख दिली. यामध्ये प्रशांत सुभेदार आमदार असलेल्या नायकाची भूमिका करत होते. यात मी आमदाराची पत्नी असते. ते मला निवडणुकीला उभं करतात अन्‌ मी निवडूनही येते. त्यानंतर प्रामाणिकपणे काम करायला सुरवात करते. म्हणून ते माझ्यावर वाट्टेल ते आरोप करून राजीनामा देण्यास सांगतात. मात्र, मी राजीनामा देत नाही. शेवटी मीच घर सोडून निघून जाते. कारण राजकारणात आपला नवराही कोणत्या स्थराला जाऊ शकतो, याची प्रचिती येते. या भूमिकेमुळं राजकारणी लोकांचं कौटुंबिक जीवन कसं असतं, याचं जवळून दर्शन झालं. राजकारणात कसे डावपेच खेळले जातात, याचे धडेही मिळाले.

दरम्यानच्या काळात ‘ग्यानबाची मेक’ या चित्रपटामध्ये मी अशोक सराफ यांच्याबरोबर अभिनय केला. त्यानंतर ‘लाथ मारीन तेथे पाणी काढील’, ‘कुंकवाचा टिळा’, ‘संसार’, ‘दुनिया करी सलाम’, ‘वसंत आला परतून’, ‘निष्कलंक’, ‘सुगंधा’ यांसह अनेक चित्रपटांमध्ये अभिनय केला. ‘अग्निपंख’मधील भूमिका खूपच आव्हानात्मक होती. कारण यामध्ये मी ब्राह्मणीपद्धतीची दिसणं गरजेचं होतं. त्यासाठी मी ब्राह्मण लोक कसे बोलतात, कसे वागतात याचा सराव केला. अखेर ती भूमिकाही गाजली.

काही वर्षांपूर्वी प्रदर्शित झालेल्या ‘मी सिंधूताई सपकाळ’ या चित्रपटातली सिंधूताईंची भूमिका खूपच गाजली. सिंधूताईंवरील चित्रपटासाठी माझी निवड झाली होती. पण, मी त्यांना ओळखत नव्हते, अन्‌ त्यांचं कामही पुरेसं माहीत नव्हतं. विशेष म्हणजे याच चित्रपटामध्ये माझी मुलगी तेजस्विनी पंडित हिचीही सिंधूताईंच्याच भूमिकेसाठी निवड झाली होती. कारण आमच्या दोघींचे चेहरे सारखेच असल्याने त्याचा फायदा झाला. सिंधूताईंचं व्यक्तिमत्त्व जाणण्यासाठी आम्ही त्यांच्या आश्रमात गेलो. त्यांचं चालण, बोलणं, राहण्याची व वागण्याची पद्धत पाहिली. त्यांच्या तोंडातून येणारे हिंदी शब्द व शेरोशायरी समजून घेतल्या. त्यामुळे ही भूमिका साकारणं आम्हा मायलेकींना सुकर गेलं. तेजू व माझ्या चित्रीकरणाच्या वेळा व दिवस वेगवेगळे होते. पण, दोघींमध्येही परस्पर सामंजस्य असल्याने भूमिकेतला बारीक धागा दोघींनाही समजून घेता येत होता. विशेष म्हणजे बॉलिवूड, हॉलिवूड अन्‌ टॉलिवूडमध्ये एकाच व्यक्तीची व्यक्तिरेखा साकारणाऱ्या आम्ही मायलेकी आहोत, हे सांगताना अभिमान वाटतो. ज्या वेळी मी तेजूचा अभिनय पाहिला, त्या वेळी तिला मिठीच मारली. आपली लेकही खूप छान काम करते, याचा अभिमान वाटला. एकच भूमिका दोघींनीही साकारल्याने आईला चांगलं म्हणावं की मुलीला, असा प्रश्‍न प्रेक्षकांना पडला होता. पण लोकांनी दोघींचेही भरभरून कौतुक केलं. या भूमिकेमुळे सामाजिक काम करताना किती अडथळे येतात, काय-काय करावं लागतं याचे धडे मिळाले. आजही समाजात अनेक प्रश्‍न प्रलंबित असल्याची जाणीव झाली. 

‘सुखान्त’ या चित्रपटातली माझी भूमिका खूपच वेगळी होती. यात मी लघुउद्योग चालविणाऱ्या धडाडीच्या महिलेची भूमिका साकारली. मात्र मुलाबरोबर प्रवास करत असताना माझा अपघात होतो. त्यामुळे माझं शरीर लुळं पडतं. मी फक्त बोलू शकत होते. मान हलविता येत होती. पण शारीरिक हालचाली पूर्णतः बंद झाल्या होत्या. त्यामुळे दुसऱ्याच्या आधारावरच मला जगावं लागत होतं. त्यामुळे वकील असलेल्या मुलालाच मी कायद्यात इच्छामरण मिळतं का, हे शोधायला लावते. पण, काहीही उपयोग होत नाही. शेवटी मुलगाच मला इंजेक्‍शन देतो, त्या वेळी मी त्याच्याकडे पाहून स्मितहास्य करते. कारण तो माझ्या ‘सुखान्ता’चा शेवट असतो. त्यानंतर मुलगा पोलिसांत हजर होतो. संपूर्ण चित्रपटात मला फक्त बोलणं आणि चेहऱ्यावरचा अभिनय यातून भूमिका उभी करायची होती. हे आव्हान अवघड होतं, पण त्यात मला यश आलं. चित्रपटाचा हा शेवटचा भाग प्रेक्षकांच्या हृदयाचा ठोका चुकविणारा ठरतो. या भूमिकेमुळं काही रुग्णांना इच्छामरण का गरजेचं आहे, याची माहिती मिळाली. अशा रुग्णांच्या वेदना काय असतात, हे जाणवलं. या चित्रपटात ज्या वेळी माझा मृत्यू होतो, तो प्रसंग पाहून प्रेक्षकांच्या डोळ्यांत पाणी येतं, हीच मी साकारलेल्या भूमिकेची पावती आहे. त्यामुळे एक वेगळी भूमिका साकारल्याचं समाधान मला यातून मिळालं.

पुण्यापासून मुंबई चार तासांची. मात्र मला तिथं पोचायला ४० वर्षे लागली. त्या काळात पुण्यातली मी एकमेव कलाकार होते, जिनं मुंबईत जाऊन आपलं स्थान निर्माण केलं. मी नुसती मुंबईत गेले असं नाही, तर विविधांगी भूमिका साकारून बक्षीसंही मिळवली. अशीच भूमिका ‘माझं घर’मध्ये साकारली. आपण आतापर्यंत सासू म्हणजे सुनेचा छळ करणारी, असचं ऐकलं असेल. पण, यात मी सूनेच्या पाठीमागे खंबीरपणे उभी राहणारी सासू रंगविली. ही भूमिकाही खूप गाजली. 

अभिनय क्षेत्रात कार्यरत असताना माझे पती रणजित पंडित हे माझ्या पाठीमागे खंबीरपणे उभे राहिले. कारण त्या काळात मराठा समाजातल्या मुलींनी अभिनयाचं नाव घेतलं तरी घरात वादळ उठत असे. पण, त्यांनी माझी आवड पाहून प्रोत्साहनच दिलं. मुलींना सांभाळण्यासाठी नोकरीही सोडली. बालपणापासून मुली मोठ्या होईपर्यंत त्यांनीच काळजी घेतली. मुलींना संस्कारही त्यांनीच दिले. विशेष म्हणजे आईची भूमिका माझ्याऐवजी माझ्या पतीनेच अतिशय उत्कृष्टरीत्या साकारली. मुली कधी मोठ्या झाल्या, हे मला समजलंच नाही. मीही अभिनयात भरारी घेतली, कारण माझ्या पाठिमागं पतीच्या रूपानं प्रोत्साहन देणारा एक खंबीर पुरुष होता. त्यांच्यामुळंच मी यशस्वी झाले, याचा अभिमान वाटतो. ज्या वेळी मला आदर्श माता पुरस्कार मिळाला, तो मी त्यांना अर्पण केला. कारण त्यांनी फक्त पित्याचीच नव्हे तर मातेचीही भूमिका साकारली होती. त्यामुळेच मुलीही करिअरमध्ये यशस्वी झाल्या.