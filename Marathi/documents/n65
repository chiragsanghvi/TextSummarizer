थ्रीडी'च्या अल्पविरामाच्या निमित्तानं... (मनस्विनी लता रवींद्र)

सुजय, कैवल्य, आशू, मीनल, ॲना, रेश्‍मा...‘दिल-दोस्ती-दुनियादारी’मधली ही पात्रं आता काही दिवस प्रेक्षकांना भेटणार नाहीत...आणि या मालिकेची सहलेखिका म्हणून साहजिकच मलासुद्धा भेटणार नाहीत हे सहा जण. लेखिका या नात्यानं मी काही लिहायला सुरवात करायला गेले, की आपोआपच ‘स्थळ ः माजघर’ (या सहा पात्रांचं घर) असं माझ्याकडून टाइप केलं जातं. ती सवय आता मला मोडावी लागेल! मात्र इथं या सदरातून वाचकांशी बोलताना मालिकेविषयीच्या अनुभवांची उजळणी होत राहीलच.... त्यानिमित्तानं परत भेटेन त्या पात्रांना.

‘दिल-दोस्ती-दुनियादारी’ (थ्री डी) या मालिकेबद्दल मी सगळ्यात शेवटी लिहायचं ठरवलं होतं; पण आता मालिकाच काही दिवसांसाठी बंद होणार म्हटल्यावर जरा हळहळ वाटतेय. आत्ताच मालिकेतला सेकंडलास्ट आणि माझा शेवटचा एपिसोड लिहायला बसलेय आणि कधी नव्हे ते वाटतंय की ते लिखाण संपूच नये. थोडा वेळ अजून रेंगाळू देत शब्द. लॅपटॉपवर नाचणारी बोटं जरा विराम घेतात, थांबतात. कारण, बोटं नाचली, की शब्द उमटणारच! मग आधीचं काही वाचलं जातं. जुने एपिसोड्‌स बघितले जातात आणि परत काही वाक्‍यं लिहिली जातात. हे कसलं गुंतणं? एका साध्या मालिकेमध्ये? तीही मी घरात बसून लिहीत असते; तिथं प्रत्यक्ष शूटिंगला थोडीच उपस्थित असते? मग काय अर्थंय या इमोशनल होण्याला? म्हणजे मला कळू शकतं...नाटकाच्या पहिल्या प्रयोगानंतर सुनं सुनं वाटतं; कारण इतके दिवस एकत्र तालमी केलेल्या असतात...पण ही मालिका? कशाचं दुःख होतंय? मालिकेतली काल्पनिक पात्रं भेटणार नाहीत याचं? की मालिकेशी निगडित खरी, प्रत्यक्षातली माणसं आता पूर्वीइतकी संपर्कात राहणार नाहीत याचं? ठरवलं तर प्रत्यक्षातल्या माणसांना भेटता येतं; पण पात्र? त्यांना परत कसं भेटणार? ही काही कथा-कादंबरी नव्हे की पानं पलटली आणि परत वाचून जगलो सगळं. जुने एपिसोड्‌स बघणं वेगळं आणि त्या पात्रांना आपल्याला हवं तसं घडवत जाणं वेगळं. ती घडवायची प्रक्रिया थांबतेय म्हणून तर नाही ना हुरहूर लागलेली मनाला?

चांगली नाटकं-चित्रपट यातली पात्र ही गहिरी, बहुआयामी, व्यामिश्र आणि दीर्घकाळ स्मरणात राहणारी असतात. उदाहरणार्थ ः ‘मदर इंडिया’तली आई, सत्यजित रे यांचा अपू किंवा चारुलता, ‘जैत रे जैत’मधली चिंधी किंवा ‘मंडी’मधला टुंगरूस, ‘दीवार’मधला विजय किंवा ‘कभी हाँ, कभी ना’मधला सुनील, ‘जो जीता वही सिकंदर’मधला संजू आणि ‘जब वुई मेट’मधली गीत...ही सगळी पात्रं आपल्या स्मरणात दीर्घकाळ राहतात; परंतु मालिकेतली पात्रं निर्माण करताना लेखकावर काही मर्यादा असतात. जास्तीत जास्त लोकांपर्यंत ती पोचायला हवीत; त्यामुळं ती अधिक ठसकेबाज असावी लागतात. कॅरॅक्‍टरिस्टिक्‍स सटल्‌ असलेली चालत नाहीत. अनेकदा स्वयंपाकघरात भाजीला फोडणी देता देता बायका मालिका बघत असतात; म्हणजे खरं तर ऐकत असतात. तेव्हा प्रत्येक भावना ही मालिकेमध्ये बोलून दर्शवावी लागते. नजरेतून व्यक्त झाली आणि बॉडी लॅंग्वेजमधून आशयापर्यंत पोचण्याचा प्रयत्न झाला, असं फारच क्वचित घडवता येतं. जर संवाद नसतील तर लाऊड संगीताच्या माध्यमातून मूड अधोरेखित करावाच लागतो. उदाहरणार्थ ः हीरो-हिरॉईन एकमेकांकडं रोमॅंटिकली बघत आहेत आणि काही बोलत नाहीयेत, तर मागं मोठ्यानं हिंदी चित्रपटातलं ‘आँखों की गुस्ताखियाँ माफ हो’ असं गाणं वाजतं. ती भावना सर्वांना कळावी यासाठी.

खरंतर हे प्रेक्षकांना मूर्ख ठरवणं झालं. आधीच्या काळी जशा मालिका असायच्या, त्यात होते की विराम, त्यात होतीच की जरा गुंतागुंत नात्यांची; पण आताशा वेळेच्या अभावी लोकांना भराभर निष्कर्ष हवे असतात! पूर्वी एक आठवडा थांबायची तयारी असायची प्रेक्षकांची; पण आता पटकन हूक होत नसेल, तर चॅनेल बदलून प्रेक्षक दुसरीकडं जाऊ शकतो, ही भीती असते सतत मनात. त्यामुळं दर दोन मिनिटांनी काहीतरी घडवावं लागतं मालिकेत. आणि त्यात अनेकदा पात्रांच्या स्वभावाला धरूनच चालता येत नाही. मग स्वभावाला फटकून पात्र वागू लागतात आणि उरतो तो फक्त ड्रामा. ढॅंगटॅडॅंग. झूप झूप झूपवाला! अर्थात हे सगळ्याच मालिकांना लागू होत नाही.

‘दिल-दोस्ती-दुनियादारी’च्या निमित्तानं पात्रं घडवताना खूप मज्जा आली. तशी ही पात्रं माझ्यासाठी दत्तक मुलंच! म्हणजे मी काही ती पात्रं जन्माला घातली नव्हती; त्यांचं बारसं आशिष पाथरे या माझ्या सहलेखकानं केलं होतं. ‘झी’मधले नीलेश मयेकर, कल्याणी पठारे आणि अर्थातच आमचे प्रोड्युसर संजयदादा (संजय जाधव) या सर्वांनी त्या बाळांवर आवश्‍यक ते संस्कार करायला सुरवात केली होती. नुकत्याच जन्माला आलेल्या या मीनल, आशू, सुजय, रेश्‍मा, ॲना, कैवल्य यांना माझ्या पदरात घातलंय असं काहीसं वाटलं मला; जेव्हा ही मालिका माझ्याकडं आली तेव्हा. बेसिक थीम मला जणू हाक घालत होती. इतकी वर्षं ज्या आणि जशा मालिकेच्या मी शोधात होते ती आणि तशीच ही मालिका; जीमध्ये आपल्याला जे म्हणायचंय तेदेखील मांडता येऊ शकतं. आजच्या जाणीवेचं; आजूबाजूला घडणारं. आता या पात्रांना अजून छान घडवायचंय... त्यांच्यावर संस्कार करायचेत वेगवेगळ्या स्वभावधर्मांचे...सवयींचे आणि लकबींचे. आणि हळूहळू लिखाणाच्या माध्यमातून माझ्याकडून ते घडू लागलं. माझ्यासाठी सगळ्यात महत्त्वाचं होतं, ते त्या सहाही जणांचं जेन्युईन असणं. त्या पात्रांना जर जगात कसं वागायचं हे कळलं तर त्यात मज्जा नाहीये. ती सगळी पात्रं कधी ना कधी दुखावली गेलेली असली पाहिजेत प्रॅक्‍टिकल जगाकडून. त्यांच्या एकत्र असण्याचा महत्त्वाचा दुवा जो आहे तो हाच आहे.

मीनल स्वतःला खूप स्मार्ट समजत असली, तरी तिला डिप्लोमसी समजत नाही. ती जशी आहे धडाम्‌धुडूम्‌ तशीच ती सगळीकडं वागते. सिनेमासृष्टीत आवश्‍यक असलेलं प्रदर्शन तिला करता येत नाही; किंबहुना ती ते करायला गेली तरी फसते. मुलगी असल्याचा जरा फायदा घेऊन आपण कशा बिच्चाऱ्या आहोत, हे दाखवून काम मिळवणं तिच्या स्वभावात नाही. मग मुलगीपण मिरवणाऱ्या मुलींना जेव्हा कामं मिळतात आणि हिला मिळत नाहीत, तेव्हा तिची चिडचिड होते. रेश्‍मा तर अतिसोशिक पण मानी. माणसांकडं माणूस म्हणून बघणारी आणि त्यामुळं खूप लोकांच्या चुका पोटात घालणारी; पण म्हणून ती महानबिहान वाटायला नको होती आम्हाला. उलट, मालिकेच्या प्रोसेसमध्ये बदलत जाणारं ते एक महत्त्वाचं पात्र होतं. बुरसटलेल्या काही विचारांचा तिच्यावर असलेला पगडा हळूहळू झिरझिरीत होत जातो आणि मग लयही पावतो. मात्र, तीसुद्धा दुखावली गेलेली नवऱ्याच्या वागण्यानं आणि ते दुःख कायम तिच्यासोबत राहील असं...बोच लावणारं. त्या अर्थानं सगळ्यात ‘सुलझा हुआ’ असतो तो म्हणजे सुजय. आपण कसं जगायचं, कसं वागायचं हे त्याला नेमकं कळलेलं असतं; पण तोसुद्धा दुखावला गेलेला. ‘कॉर्पोरेट जगतात मला नीट वागता-बोलता येतं,’ असा आभास तो जरी निर्माण करत असला, तरी तिथं त्याची पिळवणूकच होत आहे. सुजय कामाच्या बाबतीत अत्यंत सीन्सिअर. मात्र, लोक आपल्याकडून कामं करून घेत आहेत, हे त्याला कळत नसतं आणि तोपण काम नीट व्हायला हवं, या अट्टहासापायी दुसऱ्यांना फुकट मदत करतो. त्याच्या चांगुलपणाचा फायदा घेत हे कॉर्पोरेटजगत्‌ त्याला ओरबाडून काढू लागतं; पण त्याला ते जग सोडता येत नाही. कारण, स्किझोफ्रेनिया झालेल्या धाकट्या बहिणीची जबाबदारी त्याच्यावर आहे. आशू हा गॅंगस्टर्सचं जग बघून आलेला. तिथल्या कलुषित जगाचा अनुभव घेऊन साधं-सरळ जगण्याचा प्रयत्न करणारा. त्यासाठी सरळमार्गी व्हायचं म्हणजे इंग्लिश शिकायचं, इंग्लिशमध्ये फाडू बोलायचं, असा त्याचा ग्रह! गमतीदार पद्धतीनं सगळ्यांची टर उडवणारा आशू हासुद्धा दुखावलेलाच आहे. आई लहानपणीच वारलेली, वडिलांचा धाक, आर्थिक चणचण आणि जवळ असणारी एकमेव व्यक्ती म्हणजे बहीण; पण तीसुद्धा सासरी गेलेली. अती इमोशनल असलेल्या आशूला गोष्टीतली तार्किकता समजू शकत नाही. तो सगळ्याच गोष्टी मनाला लावून घेतो. मग कधी कधी त्याचे हट्ट बालसुलभ वाटतात. ॲनाच्या आई-वडिलांमध्ये सतत भांडणं. आणि त्यामुळं कायम लहानच राहिलेली ॲना कामाच्या बाबतीत खूप प्रोफेशनल असली तरी कुणीही तिला सहज फसवू शकतं. कारण, ती लोकांवर पटकन्‌ विश्‍वास टाकते. तिच्यातली निरागसताच तिला व्हल्नरेबल बनवते. कैवल्यचं मात्र उलटं. हा अँग्री यंग मॅन! श्रीमंत घरदार, वडिलांचा बिझनेस वगैरे सोडून आलेला. त्याच्यात बंडखोरी ठसून भरलीये. कलाकारवृत्तीचा कैवल्य वरकरणी सगळं हॅंडल करू शकतो. टर उडवून, कधी कधी अत्यंत निर्दयी वाटावी अशी गंमत करून, तिरकस बोलून तो लोकांना त्रासही देऊ शकतो; पण त्याला बनचुकेपणा नाही जमत. पैसे मिळवायला आपल्या चाली विकणं त्याला नाही चालत. तत्त्वांची आहुती तो देऊ शकत नाही आणि त्यामुळं तोसुद्धा या जगात मिसफिट ठरतो. या सगळ्या पात्रांचं परफेक्‍ट नसणं, सगळ्या पात्रांचं मिसफिट असणं हा त्यांच्या मैत्रीचा पाया आहे. त्यामुळं आम्ही सगळ्यांनीच या पात्रांना घडवताना परफेक्‍ट घडवलं नाही...

आता काही दिवस ही पात्रं आम्हालासुद्धा भेटणार नाहीत. लेखिका म्हणून काही लिहायला गेले, की आपोआप ‘स्थळ ः माजघर’ असं टाईप केलं जातं. ती सवय आता मोडावी लागेल! मात्र, इथं तुमच्याशी बोलताना याची परत उजळणी होईलच. त्यानिमित्तानं परत भेटेन त्या पात्रांना. या पात्रांचा पुढचा प्रवास कसा झाला ? कास्टिंग झाल्यावर त्यात काय काय बदल होत गेले? आणि बरंच काही यानिमित्तानं बोलूच... तोपर्यंत अल्पविराम!

मालिकांचं दुसरं पर्व... 
विविध वाहिन्यांवरच्या दैनंदिन मालिकेचे वर्षभर चालणारे भाग हे प्रेक्षकांना आणि वाहिन्यांच्या क्रिएटिव्ह टीमला आता सवयीचं झालंय. दुसरा भाग म्हणजे, लोकप्रिय मालिका थांबवताना कथा पुढं नेता येईल अशा टप्प्यावर नेऊन मालिका थांबवायची आणि काही कालावधीनंतर ती पुन्हा सुरू करायची. ‘आभाळमाया’ हे त्याचं ठळक उदाहरणं. हाच फॉर्म्युला ‘खुपते तिथं गुप्ते,’ ‘सारेगमप’, आणि ‘सचिन-सुप्रिया शो’ बाबतही वापरला गेला होता.
