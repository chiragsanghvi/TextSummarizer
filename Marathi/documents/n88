नवा चित्रपट : एअरलिफ्ट

देशभक्तीलाच ‘लिफ्ट‘ 

राजा कृष्ण मेनन दिग्दर्शित व अक्षयकुमारची प्रमुख भूमिका असलेला ‘एअरलिफ्ट‘ हा चित्रपट एक सत्यघटना आहे. सद्दाम हुसेनने कुवेतवर हल्ला केल्यानंतर तेथील दीड लाख भारतीयांच्या सुरक्षेचा प्रश्न निर्माण झाला. एका व्यापाऱ्याने आपले संपर्क, पैसा व हुशारीच्या जोरावर या सर्वांची सुटका करीत देशप्रेमाची नवी व्याख्याच लिहिली होती. दिग्दर्शक 1990चा काळ, युद्धजन्य स्थिती व त्यामुळं आलेली अस्वस्थता, सरकारी बाबू व राजकीय नेत्यांची मानसिकता, देशप्रेम असा पट उभा करीत खिळवून ठेवतो. अक्षयकुमारची जोरकस भूमिका, त्याला इतर सर्वच कलाकारांची उत्तम साथ, संगीत, जुळून आलेली गाणी व देशप्रेमाचा बूस्टर डोस यांमुळं चित्रपट संस्मरणीय ठरतो.

‘एअर लिफ्ट‘ची कथा सुरू होते 1 ऑगस्ट 1990 या दिवशी. इराकचा हुकूमशहा सद्दाम हुसेननं कुवेतमध्ये रणगाडे घुसवत कुरापत काढली आणि सर्व जग युद्धाच्या गडद छायेत आलं. कुवेतमध्ये उद्योजक असणाऱ्या रणजित कत्यालच्या (अक्षयकुमार) दृष्टीनं ही घटना तिथं राहणाऱ्या 1 लाख 70 हजार भारतीयांप्रमाणेच एक संकट होती. भरपूर पैसा, सरकारी-दरबारी वजन, सद्दाम हुसेनच्या मंत्र्यांशी थेट ओळख यांमुळं त्याला तिथून बाहेर पडणं अगदी सहज शक्‍य असतं. पत्नी अमृताला (निमरत कौर) व छोट्या मुलीसह राहणारा रणजित भारतात परतण्याची तयारी करतो व त्यासाठी दूतावासात जायला बाहेर पडतो. मात्र, एक घटनेमुळं तो एकट्यानं परत जाण्याचा निर्णय बदलतो. कुवतेमध्ये राहणाऱ्या सर्व भारतीयांची सुटका करण्याचा निश्‍चय तो करतो. त्यासाठी सर्वांना एकत्र करीत आधी त्यांची राहण्याची व्यवस्था करतो व सर्वांना बाहेर पडण्यासाठीची मार्ग शोधू लागतो. भारतातील सत्तारूढ सरकारची परिस्थिती डळमळीत असल्यानं कोणताही निर्णय होत नसतो. मंत्री सरकारी अधिकाऱ्यांना त्यांच्या पातळीवर निर्णय घेण्याचा सल्ला देतो. (आमची सत्ता कधीही जाईल. तुम्ही मात्र रिटायर होईपर्यंत इथंच असणार आहात, हा पारंपरिक सल्ला मंत्री देतो!) संजय कोहली (कुमुद मिश्रा) हा परराष्ट्र मंत्रालयातील सहसचिव रणजितची तळमळ पाहून त्याला मदतीचा हात देतो. कुवेतमधील सर्व सूत्र हाती आलेला मेजर खलाफ बीन झैद हा सैन्यातील अधिकारी (पैसा खाऊन) रणजितच्या काही मागण्या मान्य करतो. मात्र, हा अधिकारी कधीही उलटणार याचा अंदाज असल्यानं रणजित एक योजना आखतो. रणजितची ही योजना, त्याला भारतीय अधिकाऱ्यांची साथ व या सर्वांनी देशप्रमाचं अनोखं दर्शन घडवीत केलेली भारतीयांची सुटका हा चित्रपटाचा उत्कटांवर्धक व तेवढाच मनोरंजक भाग.. 

चित्रपटाची कथा सत्यघटना आहे आणि ती देशप्रेमानं ओतप्रोत भरली असल्यानं नक्कीच खिळवून ठेवते. ही कथा पुढं नेण्यासाठी निवडलेले प्रसंगही जमून आले आहेत. प्रत्येक गोष्टीत आडवा येणारा एक भारतीय नागरिक व त्याला अमृतानं पाजलेला सज्जड दम, एका कुवेती महिलेचं भारतीयांमध्ये मिसळणं, एकीच्या बळावर सर्वांचं इराकमधून बाहेर पडणं व शेवटी एअर इंडिया व भारतीय हवाई दलाच्या मदतीनं सर्वांची झालेली सुटका हे सर्वच प्रसंग ठसठशीत वठले आहेत व तेच कथेचे बलस्थान आहेत. चित्रीकरण, संगीत, संकलन या पातळ्यांवरही चित्रपट उजवा आहे. 

अक्षयकुमारनं आधी मैत्री आणि व्यवसायात गफलत न करणारा उद्योजक व नंतर देशवासीयांसाठी सर्वस्व बलिदान करणारा भारतीय या प्रवास छान साकारला आहे. त्याला हाणामारीची संधी नसली, तरी हळव्या प्रसंगांद्वारे तो चांगली छाप पाडतो. निमरत कौरनं (‘लंच बॉक्‍स‘ या चित्रपटात घुसमट झालेल्या गृहिणीची व्यथा मांडणारी अभिनेत्री) त्याला उत्तम साथ दिली आहे. जॉर्ज हे पात्र साकारणाऱ्या प्रकाश बेलावाडी या अभिनेत्यानंही कमाल केली आहे. एकंदरीतच, प्रजासत्ताक दिनाच्या मुहूर्तावर देशभक्तीलाच ‘लिफ्ट‘ करणारा हा चित्रपट पाहायलाच हवा.

श्रेणी : 3.5 

निर्माता : निखिल अडवानी व इतर 
दिग्दर्शक : राजा कृष्ण मेनन 
भूमिका : अक्षयकुमार, निमरत कौर आदी.
