पाटा खेळपट्ट्यांवरच 'हिरो' असणार्‍यांना बाहेर काढा!

बांगलादेशविरुद्धच्या विजयात पाकसाठी जमेची बाजू म्हणजे हफीझ आणि शहजाद यांना सापडलेला सूर. याची दुसरी बाजू अशी, की पाक फलंदाजीची धार गेल्या काही सामन्यांच्या तुलनेत अधिक वाढली आहे, त्यामुळे त्यांचा संघ समतोल झाला आहे आणि भारतासमोर आव्हान उभे करण्याच्या ते तयारीत आहे. तरीही भारताची ताकद अधिक आहे. विजयासाठी भारतच फेव्हरिट आहे.

एक सामना काय करू शकतो, याचे हे उत्तम उदाहरण आहे. गेल्या 11 सामन्यांमध्ये 10 विजय मिळविणाऱ्या भारतीय संघाला दारुण पराभवाला सामोरे जावे लागले. भारतीय संघ अजूनही असुरक्षित झाल्यासारखा वाटत नाही; पण काही दिवसांपूर्वी हाच संघ अजिंक्‍य वाटत होता. टी-20 प्रकारात सलग विजय मिळविल्यानंतर एखादा सामना गमावला जाऊ शकतो; पण 47 धावांचा पराभव या प्रकारात फार मोठा असतो आणि तोही तुमच्या घरच्या मैदानावर आणि घरच्या वातावरणात धक्कादायक ठरतो. 

आता थोडे पुढे जाऊन विचार करूयात. या स्पर्धेतून लगेचच नाही; पण भविष्यात काही फलंदाजांवर बारकाईने लक्ष ठेवण्याची वेळ आली आहे. हे फलंदाज पाटा खेळपट्टीवर दादा म्हणून मिरवत आहेत. खरेतर गोलंदाजीसाठी पोषक वातावरणात धोनी हाच फलंदाज सर्वांत भरवशाचा वाटत आहे. केवळ पाटा खेळपट्टीवरच मर्दुमकी गाजवणारे फलंदाज हुडकून त्यांना हळूहळू संघातून बाहेर काढावे. जेव्हा चेंडू बॅटवर येतो, तेव्हाच फलंदाजीत शौर्य दाखवणाऱ्या फलंदाजाऐवजी सर्व प्रकारच्या वातावरणात फलंदाजी करू शकणाऱ्या फलंदाजांना संधी द्यायला हवी, तेव्हाच हा संघ अजिंक्‍य होऊ शकेल; परंतु तोपर्यंत सध्याचा संघ पाकिस्तानपेक्षा सरस आहे.