'बाजीराव मस्तानी'स विरोधामुळे व्यथित - रणवीर

मुंबई - संजय लीला भन्साळी दिग्दर्शित "बाजीराव मस्तानी‘ या चित्रपटास काही ठिकाणी होत असलेल्या विरोधामुळे या चित्रपटामध्ये पहिल्या बाजीराव पेशव्यांची मुख्य भूमिका साकारलेला अभिनेता रणवीर सिंह व्यथित झाला आहे. 

"तुमचा कोणाच्याही भावना दुखाविण्याचा कोणताही उद्देश नसताना अशाप्रकारे विरोध झाल्यास नक्कीच वाईट वाटते. लोकांच्या मनोरंजनाकरता; व चांगला चित्रपट बनविण्याच्या उद्देशार्थ आम्ही समरसून काम करतो. एखाद्या चित्रपटामधील भूमिकेसाठी अत्यंत कष्ट घ्यावे लागतात. आणि यानंतर अशा स्वरुपाची नकारात्मक भावना निर्माण केली जाते. हा नकारात्मक मुद्दा असल्याने नक्कीच वाईट वाटते आहे,‘‘ असे रणवीर याने म्हटले आहे. "बाजीराव मस्तानी‘मधील गाण्यांवरून वादंग सुरू आहे. मुंबईसह पुण्यातही या चित्रपटांना विरोध होत आहे. पुण्यात सिटी प्राईड, कोथरूडसह काही ठिकाणी बाजीराव मस्तानीचे खेळ बंद पाडण्याचा प्रयत्न झाला. 

न्यायालयाचा स्थगितीस नकार 
इतिहासाची मोडतोड केल्याच्या आरोपामुळे वादात सापडलेल्या "बाजीराव मस्तानी‘ चित्रपटाच्या प्रदर्शनाला स्थगिती देण्यास मुंबई उच्च न्यायालयाने शुक्रवारी (ता. 18) नकार दिला. पुण्यातील रहिवासी हेमंत पाटील यांच्या "भारत बचाओ आंदोलना‘ने केलेल्या जनहित याचिकेवर आज न्या. नरेश पाटील आणि न्या. एस. बी. शुक्रे यांच्या खंडपीठापुढे सुनावणी झाली. या चित्रपटात दाखवलेल्या बाजीराव पेशवे, त्यांच्या पत्नी काशीबाई आणि मस्तानी यांच्यासंदर्भातील घटनांना ऐतिहासिक आधार नाही, असा याचिकादारांचा आरोप आहे. याबाबत एका आठवड्यात खुलासा करण्याचा आदेश न्यायालयाने दिग्दर्शक संजय लीला भन्साळी यांना दिला. या चित्रपटातील "पिंगा‘ आणि "वाट लावली‘ या गाण्यांवरील नृत्यही वास्तवाला धरून नाही, असा दावा याचिकेत केला आहे. याचिकादारांनी राज्य सरकार आणि सेन्सॉर बोर्ड यांच्यासह रणबीर सिंग, दीपिका पदुकोण व प्रियांका चोप्रा या कलाकारांनाही प्रतिवादी केले आहे. पेशव्यांच्या वंशजांनीही या चित्रपटातील काही दृश्‍यांना आक्षेप घेतला आहे. 