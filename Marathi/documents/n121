शिवदर्शन साबळे यांचे चित्रपट निर्मितीत पदार्पण

मुंबई : सुप्रसिद्ध शाहीर दिवंगत पद्मश्री शाहीर साबळे यांचे नातू शिवदर्शन साबळे आता चित्रपट निर्मितीत पदार्पण करणार आहेत. "लगी तो छगी‘ चित्रपटाद्वारे एक आगळावेगळा विषय घेऊन ते निर्मिती क्षेत्रात येत आहेत. "मॅजिक अवर क्रिएशन्स‘ आणि "वीर क्रिएशन्स‘ बॅनरखाली शिवदर्शन साबळे आणि अजित पाटील हे दोन तरुण चित्रपट निर्मिती क्षेत्रात पदार्पण करीत आहेत. 

अडीच ते तीन वर्षे एका चित्रपटाच्या कथेवर बंधू हेमराज साबळे यांच्या साथीने शिवदर्शन काम करीत होते. कथालेखनाचे काम संपल्यावर त्यांनी आपला मोर्चा चित्रपटनिर्मितीकडे वळवला आणि सह निर्मात्यांचा शोध सुरू झाला. अशाच एका कथाकथनाच्या वेळी अजित पाटील नावाच्या जुन्या मित्राची भेट झाली. चित्रपटाची कथा आवडल्याने पाटील यांनी चित्रपटाच्या निर्मितीस सहकार्य करण्यास होकार दिला. 

आपल्या घरातील संगीताचा वारसा तर शिवदर्शन साबळेंनी घेतला आहेच; पण त्याशिवाय अनेक नाटकांची निर्मिती आणि दिग्दर्शनही केले आहे. "लगी तो छगी‘च्या निमित्ताने ते पहिल्यांदा चित्रपटनिर्मितीत उतरत आहेत. चित्रपटाची कथा, पटकथा आणि सवांद शिवदर्शन साबळे व हेमराज साबळे यांचे आहेत. चित्रपटाचे दिग्दर्शन शिवदर्शन साबळे करीत असून त्यात अभिजीत साटम, अभिजीत गुरू, निकिता नार्वेकर, मिलिंद उके, शैला काणेकर, राजू बावडेकर, चिन्मय पाटस्कर आदींच्या प्रमुख भूमिका आहेत.