ईडन गार्डनवरील प्रेक्षकांमुळे पाक संघावरचे दडपण वाढले
  
ईडन गार्डनवर भारताविरुद्धच्या सामन्यात कोलमडल्यानंतर पाकिस्तानचा मंगळवारी गटामध्ये अव्वल असलेल्या न्यूझीलंडविरुद्ध सामना होत आहे. उपांत्य फेरी गाठण्यासाठी न्यूझीलंडला केवळ एका विजयाची गरज आहे आणि त्यांचा गटामध्ये तळाच्या स्थानी असलेल्या बांगलादेशविरुद्धचाही सामना शिल्लक आहे.

ईडन गार्डनवर पाकिस्तानचा संघ द्विधा मनःस्थितीत असल्याचे जाणवत होते. हवामान स्वच्छ होऊन कधी एकदा मैदानात खेळायला मिळते, याची उत्सुकता प्रत्येक संघाला असते. कधी कधी अशा वेळी होणारा विलंब खेळाडूंची धाकधूक वाढवत असतो. खच्चून भरलेल्या ईडन गार्डनवरील प्रेक्षकांचेही दडपण पाकिस्तान संघावर आले असावे. त्यांचे सलामीवीर फारच संयमी फलंदाजी करत होते, कसोटी सामन्यात असतो, तसा त्यांचा पवित्रा होता, याची जाणीव त्यांना होईपर्यंत अर्धी षटके संपली होती. ईडन गार्डनची खेळपट्टी नागपूरच्या खेळपट्टीच्या तुलनेत भिंगरी होती; पण भारत जिंकल्यामुळे कोणीही खेळपट्टीची चर्चा केली नाही. ज्या प्रकारे कोहलीने या खेळपट्टीवर खेळ केला, त्यामुळे प्रत्येकाचा विश्‍वास वाढला. आता बांगलादेश आणि ऑस्ट्रेलियाविरुद्धच्या सामन्यासाठीही अशीच खेळपट्टी तयार केली जाण्याची शक्‍यता आहे.

भारत आणि ऑस्ट्रेलियावर विजय मिळाल्यानंतर न्यूझीलंडला काही दिवसांचा ब्रेक मिळाला; पण त्यांचा संघ सर्व आघाड्यांवर श्रेष्ठ आहे. खेळपट्टी कशीही असली तरी त्याचा परिणाम त्यांच्यावर होत नाही. त्यांचे फिरकी गोलंदाजही फारच चांगली गोलंदाजी करत आहेत. सर्वांत महत्त्वाचे म्हणजे प्रतिस्पर्ध्यांना धक्का देणारा संघ म्हणून त्यांच्याकडे पाहिले जात आहे आणि ते त्यात समाधानीही आहेत.

आता उरलेल्या दोन्ही साखळी सामन्यांसाठी पाकिस्तान फिरकी गोलंदाजाला वगळण्याची चूक करणार नाही. तीन डावखुरे वेगवान गोलंदाज खेळवण्याला काहीच अर्थ नव्हता. त्यामुळे भारतीय फलंदाजांना एकाच कोनातून चेंडू समोर येत होते. पॉवर प्लेमधील क्षेत्ररक्षण मर्यादेचा फायदा घेण्यासाठी पाकिस्तानच्या सलामीवीरांनी अधिक आक्रमक पवित्रा घेणे आवश्‍यक होणार आहे. भारताविरुद्धच्या पराभवानंतर पाकिस्तानचा संघ आपली कामगिरी कशी उंचावतो, हे पाहणे महत्त्वाचे ठरणार आहे.