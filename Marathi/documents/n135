'बाजीराव मस्तानी'चा वाद उच्च न्यायालयात दाखल

मुंबई- निर्माता-दिग्दर्शक संजय भन्साळीच्या बाजीराव मस्तानी या आगामी चित्रपटाविरोधात मुंबई उच्च न्यायालयात जनहित याचिका दाखल झाली आहे. "पिंगा‘ आणि "मल्हारी‘ या दोन गाण्यांना वगळण्याची मागणी याचिकाकर्त्याने न्यायालयाकडे केली आहे. 

पुण्यातील सामाजिक संस्थेच्या वतीने ही याचिका दाखल झाली आहे. पुणे न्यायालयातही त्यांनी यापूर्वी याचिका केली होती. मात्र, न्यायालयाने याचिका नामंजूर केल्यामुळे आता उच्च न्यायालयात याचिका दाखल केली आहे. भन्साळींच्या बाजीराव मस्तानीमध्ये इतिहासाचा विपर्यास केला असून, असंबंधित घटनांचे चित्रीकरण केले आहे, असा दावा याचिकेत केला आहे. कलात्मक स्वातंत्र्याच्या नावाखाली भन्साळी यांनी बाजीराव पेशवे, काशीबाई आणि मस्तानी यांचे बनावट व्यक्तिमत्त्व दाखविले आहे, असे याचिकाकर्त्याचे म्हणणे आहे. याचिकाकर्त्याने सेन्सॉर बोर्डाकडे तक्रार करावी, असा निर्णय पुणे न्यायालयाने दिला होता. दरम्यान, यापूर्वी पेशव्यांच्या वारसांनीही "पिंगा‘ व "मल्हारी‘ या दोन गाण्यांमधील अवास्तव-अर्थहीन चित्रीकरणाला आक्षेप घेतला आहे. दोन्ही गाणी चित्रपटातून वगळावीत आणि प्रदर्शनापूर्वी आम्हाला हा चित्रपट दाखवावा, अशी मागणी त्यांनी केली आहे. 