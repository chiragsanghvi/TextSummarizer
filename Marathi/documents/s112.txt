शिवा थापा, देवेंद्रो उपांत्यपूर्व फेरीत

मुंबई - शिवा थापा, तसेच देवेंद्रो सिंगने आशिया ओशियाना ऑलिंपिक पात्रता बॉक्‍सिंग स्पर्धेच्या उपांत्यपूर्व फेरीत प्रवेश केला. मात्र, त्याच वेळी क्विनान येथे सुरू असलेल्या या स्पर्धेत मनदीप जांगराचे आव्हान आटोपले आहे. 

चीनमधील या स्पर्धेत भारताच्या तेरापैकी पाच बॉक्‍सरनी उपांत्यपूर्व फेरीत प्रवेश केला आहे, तर सात जणांचे आव्हान आटोपले आहे. एक बॉक्‍सर आपली मोहीम मंगळवारी सुरू करेल. स्पर्धेच्या दुसऱ्या दिवशी मेरी कोम, सरिता देवी आणि धीरज कुमारने (६० किलो) प्राथमिक फेरीचा अडथळा पार केला होता. 
अग्रमानांकित शिवा थापाने ५६ किलो गटात कोरियाच्या प्रतिस्पर्ध्यास ३-० असे सहज हरवले, तर एल. देवेंद्रो सिंगने मलेशियाच्या प्रतिस्पर्ध्यास याच ३-० फरकाने हरवले. दोघांनीही एकतर्फी वर्चस्व राखल्यामुळे तीनही जजनी त्यांच्याच बाजूने निकाल दिला. मनदीप जांगरा ६९ किलो गटाच्या स्पर्धेत थायलंडच्या प्रतिस्पर्ध्याविरुद्ध पराजित झाला. जपानच्या स्पर्धकाने ५२ किलो गटात गौरव बिधुरी यास हरवले.