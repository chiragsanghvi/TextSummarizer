सुधारणेला अजूनही वाव : सिमन्स

नागपूर - वेस्ट इंडीजने लागोपाठ तीन विजय मिळवून उपांत्यफेरीतील स्थान निश्‍चित केले असले तरी, संघ प्रशिक्षक फिल सिमन्स हे खेळाडूंच्या कामगिरीवर पूर्णत: समाधानी नाहीत. सुधारणेला अजूनही वाव असून, अफगणिस्तानविरुद्ध चुका सुधारण्यावर आमचा प्रयत्न राहणार असल्याचे सिमन्स यांनी सांगितले. 

सामन्यापूर्वी पत्रकार परिषदेत सिमन्स म्हणाले, ""आमच्यासाठी दक्षिण आफ्रिकेविरुद्धचा सामना अतिशय महत्त्वाचा होता. सुदैवाने या चुरशीच्या सामन्यात अंतिम क्षणी आम्ही विजय मिळवू शकलो. विजयाचा अर्थातच आनंद आहे. परंतु, कामगिरीवर पूर्णपणे समाधानी नाही. काही बाबतीत अजूनही सुधारणेची आवश्‍यकता आहे. विशेषत: फलंदाजीमध्ये आम्हाला आणखी मेहनत घ्यावी लागणार आहे. अफगणिस्तानविरुद्धचा सामना औपचारिकता मात्र असला तरी, या लढतीला आम्ही इतर सामन्यांप्रमाणेच गांभीर्याने घेणार असल्याचे त्यांनी सांगितले.‘‘ रविवारच्या सामन्यात राखीव खेळाडूंना संधी देणार काय, या प्रश्‍नावर सिमन्स स्पष्टपणे बोलले नाही. यासंदर्भात अंतिम निर्णय घेण्याचा अधिकार केवळ कर्णधार आणि निवड समितीलाच असल्याचे सांगून त्यांनी उत्तर देण्यास टाळले. 

प्रतिस्पर्धी संघाबद्दल विचारले असता सिमन्स म्हणाले, ""अफगणिस्तानच्या खेळाडूंनी या स्पर्धेत सर्वांनाच आश्‍चर्याचा धक्‍का दिला. त्यांनी केवळ फलंदाजीच चांगली केली नाही तर, फिरकीपटूंनीही कमालीचे प्रभावित केले. त्यामुळे निश्‍चितच आम्ही बेसावध राहणार नाहीत. 

अफगणिस्तानच्या खेळाडूंनी सकाळच्या सत्रात सराव केला. मात्र, विंडीजचे खेळाडू स्टेडियमकडे फिरकलेही नाहीत. शुक्रवारी सामना खेळून थकलेल्या विंडीजच्या खेळाडूंनी हॉटेलमध्ये आराम करणेच पसंत केले.

स्टॅनिकझई स्पर्धेचा शेवट करण्यास इच्छूक 
संपूर्ण जगाचे लक्ष आपल्याकडे वेधून घेणाऱ्या अफगणिस्तानला आयसीसी टी-20 विश्‍वकरंडक क्रिकेट स्पर्धेचा शेवट गोड करायचा आहे. शेवटच्या साखळी सामन्यापूर्वी संघाचा कर्णधार असघर स्टॅनिकझईने तसे बोलून दाखविले. 

स्टॅनिकझई म्हणाला, संघाच्या आतापर्यंतच्या कामगिरीवर आही सर्वच जण खूश आहोत. नवखे असूनही अनेक दिग्गज संघांना आम्ही चिवट झुंज दिली. वेस्ट इंडीजविरुद्धही त्याच इराद्याने मैदानात उतरणार आहे. फॉर्ममध्ये असलेल्या विंडीजला पराभूत करणे सोपे नाही, याची आम्हाला जाणीव आहे. परंतु, टी-20 सामन्यांमध्ये काहीही होऊ शकते. क्षमतेनुसार खेळल्यास जगातल्या कोणत्याही संघाला पराभूत करण्याची ताकद आमच्या संघात आहे. रविवारी आम्ही त्याच इराद्याने मैदानात उतरणार आहे. 

स्टॅनिकझईने नागपूरचे मैदान त्यांच्यासाठी "लकी‘ असल्याचे सांगितले. अफगणिस्तानने पात्रता फेरीतील तिन्ही सामने सहज जिंकून "सुपर टेन‘मध्ये धडाक्‍यात प्रवेश मिळविला. त्यानंतर मुख्य फेरीतही इंग्लंड, श्रीलंका व दक्षिण आफ्रिकेला चिवट झुंज दिली. मोक्‍याच्या क्षणी चुका केल्यामुळे विजय मिळविता न आल्याचे दु:ख त्याने बोलून दाखविले. 

संघाच्या यशात मुख्य प्रशिक्षक इंझमाम उल हक आणि मनोज प्रभाकर यांचा मोलाचा वाटा असल्याचे सांगून स्टॅनिकझई म्हणाला, या दोन्ही अनुभवी माजी खेळाडूंनी आमच्या खेळाडूंमध्ये कमालीचा आत्मविश्‍वास निर्माण केला. त्यांनी अत्यंत कमी अवधीत केवळ विश्‍वकरंडकासारख्या मोठ्या स्पर्धेची आमच्याकडून तयारीच करवून घेतली नाही, तर आणीबाणीच्या प्रसंगी धैर्याने कसा मुकाबला करायचा हेही शिकविले. स्पर्धेतील अनुभवाचा भविष्यात अफगणिस्तान क्रिकेटला नक्‍कीच भरपूर फायदा होईल, असे त्याने सांगितले.