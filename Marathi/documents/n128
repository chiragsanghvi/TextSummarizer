'बाहुबली-द कनक्ल्युजन'चे प्रदर्शन लांबणीवर

मुंबई - ‘कटाप्पाने बाहुबलीला का मारले‘ हा देशभरातील चित्रपटरसिकांना पडलेल्या प्रश्नाचे उत्तर मिळण्यासाठी जानेवारी 2017 पर्यंत वाट पहावी लागणार आहे. ‘बाहुबली- द कनक्ल्युजन‘ हा चित्रपट आता 2016 ऐवजी 2017 मध्ये प्रदर्शित होणार आहे.

‘बाहुबली‘चे दिग्दर्शक एस. एस. राजामौली यांनी यापूर्वीच पहिल्या भागातील कथा पूर्वी ठरविल्याप्रमाणे दुसऱ्या भागामध्येच संपविणार असल्याचे स्पष्ट केलेले आहे. राजामौली यांच्या ‘बाहुबली‘ या चित्रपटाने संपूर्ण देशभरात दणदणीत यश मिळविले. या चित्रपटातील ‘स्पेशल इफेक्‍ट्‌स‘ची चर्चाही देशभरात झाली. 

उत्सुकता ताणत नेलेल्या ‘बाहुबली‘च्या दुसऱ्या भागामध्ये ‘कटाप्पाने बाहुबलीला का मारले?‘ या बहुचर्चित प्रश्‍नाचे उत्तर मिळणार आहे. ‘बाहुबली‘चा दुसरा भाग 2016 मध्ये प्रदर्शित होणार होता. मात्र, आता उर्वरित भागाचे चित्रिकरण अपूर्ण असल्याने प्रदर्शन लांबणीवर पडले आहे.