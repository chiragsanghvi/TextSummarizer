बँकांना आजपासून सलग चार दिवस सुटी
पुणे - धूलिवंदन आणि गुड फ्रायडेला लागून चौथा शनिवार व रविवार आल्याने शेअर बाजार आणि बॅंका 24 ते 27 मार्च या कालावधीत सलग चार दिवस बंद राहणार आहेत. तसेच खासगीकरणाच्या विरोधात आयडीबीआय बॅंकेने 28 तारखेला संपाची हाक दिली आहे. दरम्यान, सर्वच बँकांकडून "एटीएम‘ केंद्रांमध्ये पुरेसे पैसे ठेवण्याचा प्रयत्न बॅंकांकडून केला जाणार असल्याचे सांगण्यात आले.

सलग सुट्यांमुळे बॅंकांची क्‍लिअरिंग यंत्रणाही बंद राहणार आहे. यामुळे उद्या भरले जाणारे धनादेश (चेक) वटण्यासाठी किमान एक आठवड्याचा कालावधी लागण्याची शक्‍यता आहे.

धूलिवंदनानिमित्त 24 मार्चला आणि "गुड फ्रायडे‘निमित्त 25 मार्चला राष्ट्रीय सुटी आहे. त्याशिवाय 26 मार्चला चौथा शनिवार येत असल्याने बॅंकांना सुटी राहील, तर पाठोपाठ रविवार येत आहे. राज्याच्या काही भागांत काही सहकारी बॅंका आणि स्थानिक सहकारी पतपेढींकडून रविवारी सेवा दिली जाते. त्याचा ग्राहकांना थोडासा दिलासा मिळेल. टपाल खात्याला (पोस्ट) मात्र 24 व 25 मार्च रोजी सुटी असल्याचे समजते.

आर्थिक वर्षअखेर जवळ येत चालल्याने सध्या ग्राहकांची व्यवहारपूर्तीसाठी लगबग सुरू आहे. पुढील आठवड्यात आर्थिक वर्षाचे चारच दिवस शिल्लक राहतात. त्यानंतर एक एप्रिल रोजी सर्व बॅंका वार्षिक हिशेबपूर्तीसाठी ग्राहकांकरिता बंद ठेवल्या जातात. दोन एप्रिलला शनिवार येत असून, त्यापाठोपाठ रविवार हा सुटीचा दिवस येत आहे.