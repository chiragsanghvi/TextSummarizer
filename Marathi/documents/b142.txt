
शेअर बाजार गडगडला
मुंबई - मुंबई शेअर बाजाराच्या निर्देशांकात आज (बुधवार) शेवटच्या तासात 630 अंशांची घसरण झाली. नफेखोरीच्या वातावरणाचा बाजाराला फटका बसला आहे. शिवाय जागतिक शेअर बाजारातील घसरणीने भारतीय बाजारांना मागे ओढले आहे. सध्या (3 वाजून 20 मिनिटे) मुंबई शेअर बाजाराचा निर्देशांक सेन्सेक्स 24,084.15 पातळीवर व्यवहार करत असून त्यात 395.69 अंशांची घसरण झाली आहे. तर राष्ट्रीय शेअर बाजाराचा निर्देशांक 7,311.85 पातळीवर व्यवहार करत असून निफ्टी 123.25 अंशांनी कोसळला आहे. 

मिडकॅप आणि स्मॉलकॅप निर्देशांकात मोठ्या प्रमाणावर विक्रीचा मारा सुरू आहे. मेटल, बॅंकिंग, औषधनिर्माण आणि वाहननिर्मिती क्षेत्रातील कंपन्यांच्या समभागात मोठी नफेखोरी दिसून आली. याचबरोबर अमेरिकी डॉलरच्या तुलनेत रुपया घसरल्याचा परिणामही बाजारावर झाला.  

मुंबई शेअर बाजारात वेदांत, येस बँक, हिंदाल्को, अदानी पोर्ट्स, एसबीआय, रिलायन्स इंडस्ट्रीज आणि अॅक्सिस बँक यांच्या शेअरमध्ये  घसरण झाली, बजाज ऑटो, एचसीएल टेक आणि विप्रो यांच्या शेअरमध्ये मात्र, वाढ झाली. बॅंकिंग क्षेत्रातील कंपन्यांच्या शेअर्समध्ये सर्वाधिक घसरण झाली. त्याखालोखाल ग्राहकोपयोगी वस्तू, वाहन निर्मिती, कॅपिटल गुड्‌स, धातू आणि तेल व नैसर्गिक वायू क्षेत्रातील कंपन्यांच्या शेअर्समध्ये घसरण झाली.


