β फलंदाजरुपी दोन दैत्य जागे झाले (ज्ञानेश भुरे)

एव्हाना भारतीय संगाची झोप पार उडाली असेल. न्यूझीलंडविरुद्धच्या पराभवाने केवळ त्यांना जागे केले आणि बुधवारी पाकिस्तानच्या मोठ्या विजयाने त्यांची झोपच उडाली असेल. टी 20 विश्‍वकरंडक क्रिकेट स्पर्धेत आता आव्हान राखण्यासाठी भारतीय संघाला तीनही सामन्यात विजय आवश्‍यक आहे. नुसता विजय नाही, तर आता त्यांना निव्वळ धावगतीची समीकरणे नजरेसमोर ठेवूनच हे विजय मिळवावे लागणार आहेत यात शंका नाही. आशिया करंडक स्पर्धेतील अपयशाने आणि त्यानंतर भारतात येण्यावरून झालेल्या खेळकारणामुळे पाकिस्तान संघाच्या कामगिरीकडे सर्वांच्या नजरा लागून राहिल्या होत्या. 

आशिया करंडक स्पर्धेतील त्यांच्या फलंदाजीतील अपयशाने विश्‍वकरंडक स्पर्धेत त्यांना कुणी झुकते मापही देण्यास तयार नव्हते. क्रिकेट पंडितांचे अंदाज चुकीचे ठरवले नाही, तर तो पाकिस्तानी संघ कुठला. त्यांची फलंदाजी अशी काही बहरली की त्यांनी बांगलादेशाकडून केव्हाच सामना काढून घेतला. अर्थात, बांगलादेशच्या खेळाडूंनी नेटाने फलंदाजी करून दाखवली. विजयासाठी त्यांना पन्नास एक धावा कमी पडल्या असतील. टी 20 स्पर्धेत हा फरक मोठा असला, तरी पाकिस्तानची भिती निर्माण केलेली गोलंदाजी आणि बांगलादेशच्या फलंदाजांचा अनुभव लक्षात घेता हा फरक कमीच म्हणावा लागेल. इथकेच नाही, तर त्यांचा पूर्ण डावही संपला नाही. त्यामुळे त्यांना सरासरीत भारताच्या पुढे राहण्याची संधी भविष्यात मिळू शकते. फक्त ते या संधीचा फायदा पुढील सामन्यात कसा उचलतात ते पहावे लागेल. 

आशिया करंडक स्पर्धेतील अपयशाने पाकिस्तानी खेळाडूंबरोबर संघ निवडीवरून निवड समितीवर देखील टीका झाली होती. विश्‍वकरंडक स्पर्धेसाठी पाकिस्तान संघ मोठे बदल होणार असे मानले जात होते. संघात बदल झाले, पण ते अमूलाग्र नव्हते. त्यांनी आशिया करंडक स्पर्धेसाठी वगळलेल्या महंमद शहजादला संघात पुन्हा पाचारण केले. शहजादचे पुनरागमन हे पाकिस्तानच्या फलंदाजीसाठी टॉनिक होते. महंमद हफिज हा त्यांचा दुसरा गुणी फलंदाज या वेळी मधल्या फळीत खेळला. फलंदाजीच्या क्रमवारीतील हा बदल पाकिस्तानसाठी पथ्यावर पडला असे पहिल्या सामन्यात तरी दिसून आले. शहजादने बांगलादेशच्या गोलंदाजीवर असा काही हल्ला चढवला की त्यांची धावगती 10च्या खाली कधीच राहिली नाही. मधल्या काही षटकांत जरुर पाकिस्तानने संथ खेळ केला. पण, शाहिद आफ्रिदीने फलंदाजीला आल्यावर तो वेग भरून काढला. आफ्रिदीने आपल्या "बूम बूम‘ या टोपण नावाला शोभेल अशीच फलंदाजी केली. मुळातच आफ्रिदी गुणी खेळाडू आहे. पण, त्याने स्वतः ही गोष्ट कधी गांभीर्याने घेतली नाही. एखादे यशही त्याच्या डोक्‍यात जाते. त्यामुळे तो गुणवत्ता असूनही आपली छाप कायम ठेवू शकला नाही. छोट्या स्वरुपाच्या क्रिकेटमध्ये तर त्याने आपल्या झंझावाताने प्रत्येकवेळी विक्रमाच्या यादीत पहिले स्थान पटकावले आहे. हेच सातत्य त्याला कायम राखता आले नाही. स्वच्छंद राहण्याच्या त्याच्या प्रवृत्तीमुळे सतत तो गुणवत्ता असूनही एख पाऊल मागेच राहिला. टोलेबाजी आफ्रिदीला नवी नाही. एकदा को तो खेळू लागला, की त्याच्या बॅटीतून धावा बरसू लागतात. गोलंदाजाला चेंडू कुठे टाकू कुठे नको असे होऊन जाते. पाकिस्तानच्या फलंदाजीला लय सापडणे याला एका अर्थी बांगलादेशाच्या गोलंदाजांनी देखील पूर्ण सहाय्य केले. बांगलादेशच्या गोलंदाजांनी काल केलेली गोलंदाजी ही स्वैर होती. त्यांच्या अचूकतेत अभाव होता. पण, म्हणून पाकिस्तानच्या फलंदाजांचे श्रेय हिरावून घेता येणार नाही. त्यांनी चौफेर फटकेबाजी करून पाकिस्तान संघात चैतन्य आणले. त्यानंतर वेळ होती बांगलादेशच्या फलंदाजाचीं. पण, त्यांना पाकिस्तानच्या महंमद अमीर, महंमद इरफान यांचे आव्हान होते. अमीरने पहिल्याच षटकांत विकेट मिळवून अपेक्षित सुरवात केली. त्यानंतरही शब्बीर अहमद आणि तामिम इक्‍बाल यांनी नाही म्हणायला प्रतिकार करण्यास सुरवात केली होती. त्यांच्यात क्षमता होती. पण, अनुभवाच्या तुलनेत ते कमी पडले. पाकिस्तानच्या गोलंदाजांनी हातातील दोरीची पकड सैल होणार नाही याची काळजी घेतली होती. 

हा सामना आफ्रिदीसाठी सगळ्यात महत्त्वाचा होता. भारतात येण्यावरून झालेल्या नाट्यानंतर पाकिस्तान संघ एकदाचा भारतात दाकल झाला होता. त्यानंतर पहिल्याच पत्रकार परिषदेत आफ्रिदीने भारतात पाकिस्तानपेक्षा अधिक प्रेम मिळते अशी भावना व्यक्त केले. त्याच्या एका वाक्‍याने पाकिस्तानात रान उठले होते. आफ्रिदीला पाकिस्तानी विरोधी ठरवण्यापासून त्याला न्यायालयात खेचण्यापर्यंत जे काही करता येईल,ते पाकिस्तानी नागरिकांनी केले होते. माजी क्रिकेटपटूंनी (यात मियांदाद आघाडीवर) देखील त्याला फैलावर घेतले. त्यामुळेच आशिया करंडक स्पर्धेतील पराभव, हरवलेला फॉर्म आणि भारतात आल्यावर होत असलेली टीका या पार्श्‍वभूमीवर त्याच्याकडून खेळ होणे अपेक्षित होते. नाही, तर त्याची खैर नव्हती अशीच स्थिती होती. बांगलादेशच्या अवसान गळालेल्या फलंदाजीवर घाव घालून आफ्रिदीने आपल्याला फॉर्म गवसल्याचे दाखवून दिले. गोलंदाजांचा नेहमीच कर्दनकाळ ठरलेला आफ्रिदी क्रिकेटमध्ये नेहमीच एक प्रकारे दैत्यच म्हणून ओळखला जायचा. या सामन्याच्या निमित्ताने फलंदाजरुपी एक दैत्य जागा झाला आहे. अधिकच छोटे क्रिकेट असल्यामुळे हा दैत्य असाच जागा राहिला, तर गोलंदाजांचे काही खरे नाही. 

टी 20 विश्‍वकरंडक स्पर्धेचा दुसरा दिवस गोलंदाजांचा नव्हता. कोलकात्यात आफ्रिदीच्या रुपाने, तर इकडे मुंबईत ख्रिस गेलच्या रुपाने दुसरा दैत्य जागा झाला. आता स्पर्धेत आगामी सामन्यात या दोघांचा बोलबाला राहणार असेच वाटत आहे. उपखंडातील खेळपट्ट्या त्यांना मदत करतील. त्यामुळे गोलंदाजांचे काही खरे नाही. वेस्ट इंडिज आणि इंग्लंड या दोन माजी विजेत्यांमध्ये मुंबईत सामना झाला. कसोटी असो, एकदिवसीय असो वा अगदी टी 20 क्रिकेट असो इंग्लंडने कधी आक्रमकता दाखवलीयं असे झालेले नाही. मोठ्या फटक्‍यांपेक्षा एकेरी दुहेरी धावा काढत धावफलक हलता ठेवत पारंपरिक खेळ करणे ही त्यांची ख्याती. नाही म्हणायला त्यांच्याकडे आक्रमक प्रवृत्तीचे फलंदाज आहेत. पण, ते देखील आपली आक्रमकता राखून असतात. उगाच फटकेबाजी करत नाहीत. अशाच पद्धतीने अगदी पुस्तकी खेळ करत इंग्लंडने प्रथम फलंदाजी करताना आपला डाव उभारला होता. टी 20 क्रिकेटमध्ये त्यांनी उभी केलेली 182 ही धावसंख्या नक्कीच आव्हानात्मक होती. त्याचा बचाव करणारे गोलंदाजही त्यांच्याकडे होते. विंडीज संघाची गेल्या काही कालातील कामगिरी बघितली, तर मला देखील इंग्लंडचे पारडे जड वाटले होते. टी.व्ही.वर जेव्हा विंडीजचा डाव सुरू झाला तेव्हा विजयाची विंडीजला 56 टक्के संधी दाखविण्यात आली, तेव्हाही मला आश्‍चर्य वाटले. विंडीजकडे ख्रिस गेल नावाचा दैत्य आहे हे माहित होते. पण, तो खेळतोच असे नाही. त्यामुळे गेल असल्याचे गृहित धरूनही मी इंग्लंडला संधी मिळेल असे मानले. नेमके उलटे झाले. गेल तुफानासारखा खेळला. त्याने चेंडू मैदानात असा काही भिरकावला की इंग्लंडचे गोलंदाज साफ निष्प्रभ झाले. गेलला सूर गवसल्यावर तो कुणाचा नसतो. चेंडू देखील त्याच्या बॅटला शरण आलेला असतो. त्याने फक्त दिशा दाखवावी तशी बॅट फिरवायची की चेंडू त्या दिशेला जात होता. चेंडूंने संपूर्ण वानखेडे स्टेडियमची सैर केली. त्याची ताकद बघितली, तर एक वेळ चेंडू फुटून त्याच्या ठिकऱ्या होतात की काय असे वाटले. पहिल्या टी 20 विश्‍वकरंडक क्रिकेट स्पर्धेतही गेलने शतक ठोकले होते. आज पुन्हा त्याने विश्‍वकरंडक क्रिकेट स्पर्धेतच शतकी खेळी केली. टी 20 क्रिकेटमधील हे तिसऱ्या क्रमांकाचे वेगवान शतक ठरले. इंग्लंडच्या गोलंदाजांनी सुरवातीला गेलला नॉनस्ट्रायकरला ठेवून समोरच्या बाजूने विंडीजच्या फलंदाजीला खिंडार पाडायचे असे नियोजन ठेवले असावे. दिसत तरी तसे होते. पण, मार्लन सॅम्युएल्स सुरवातीला त्यांच्यावर असा काही बरसला की इंग्लंडचे गोलंदाज खरे तर तिथेच सामना हरले होते. विंडीजकडे केवळ गेल नाही, तर सॅम्युएल्सही आहे हे ते विसरून गेले असावेत. विंडीजने टी 20 विश्‍वकरंडक स्पर्धेत विजेतेपद मिळविले तेव्हा सॅम्युएल्सच विजयाचा शिल्पकार ठरला होता. तो विंडीज संघाचे राखीव अस्त्र आहे. तो संघाला गरज असेल तेव्हा बरोबर खेळतो. तो होता तोवर गेल शांत होता. तो बाद झाल्यावर मात्र गेलने आपल्या बॅटचे पाणी इंग्लंडच्या गोलंदाजांना पाजले. फिरकी गोलंदाजी सुरू झाल्यावर तर त्याने धावांचे जेवणच सुरू केले. टी 20 विश्‍वकरंडक स्पर्धेत पहिल्याच सामन्यात शतकी खेळी केल्यावर गेलची धावांची भूक आता निश्‍चित वाढली असेल. त्याला भारतातील खेळपट्ट्यांची आणि आयपीएलमध्ये खेळण्याच्या अनुभवाची साथ मिळेल. 

फलंदाजरुपी दोन दैत्य आफ्रिदी आणि गेल आता जागे झाले आहेत. तिसरा (एबी डिव्हिलर्स) जागा होईल अशी अपेक्षा करूयांत. म्हणजे क्रिकेटच्या मनोरंजनात अधिकच भर पडेल आणि टी 20 विश्‍वकरंडक स्पर्धेचा टीआरपी देखील वाढेल.