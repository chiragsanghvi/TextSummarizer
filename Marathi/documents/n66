नानालाही आवडला 'बाबाजी'! (उदय टिकेकर)

माझ्या करिअरमध्ये मी प्रत्येक भूमिका मनापासून केली. माझ्यातलं शंभर टक्‍के देण्याचा मी प्रयत्न केला. हुंडाबळीच्या समस्येवरच्या ‘आव्हान’ या मालिकेतल्या खलनायकी भूमिकेनं मला अनेकांच्या शिव्या बसल्या. ‘जुळून येती रेशिमगाठी’मधल्या बाबाजीनं मात्र मला वेगळीच लोकप्रियता मिळवून दिली. 

मी करिअरमध्ये ज्या काही भूमिका केल्या त्या मनापासून केल्या. भूमिका सकारात्मक असो की नकारात्मक... छोटी असो वा मोठी.. मी ती भूमिका अप्रतिम करण्याचा प्रयत्न केला. त्यातूनच मला आनंद मिळत गेला आणि कलाकार म्हणून दिवसेंदिवस समृद्ध होत गेला. ‘द एस्केप’ या एकांकिकेपासून मी सुरवात केली. त्यानंतर एकापाठोपाठ एकांकिका, नाटक आणि चित्रपट असा माझा प्रवास सुरू झाला. या संपूर्ण प्रवासात काही भूमिका करिअमधल्या महत्त्वाच्या ठरल्या. त्यातील पहिली भूमिका ‘आव्हान’ मालिकेतली. हुंडाबळीवर आधारित ही मालिका होती. मला आत्माराम भेंडे यांनी या मालिकेतल्या श्रीच्या भूमिकेबद्दल विचारलं तेव्हा मी चकीत झालो. कारण ही भूमिका नकारात्मक होती आणि तशा प्रकारची भूमिका मी त्याआधी साकारलेली नव्हती, त्यामुळं या भूमिकेबद्दल मी साशंक होतो. यापूर्वी मी बऱ्याचशा भूमिका हिरो म्हणूनच केल्या होत्या. ‘मी कुमार’ हे विजय तेंडुलकर यांचं नाटक ‘आयएनटी’साठी केलं १९८२ मध्ये. त्या वेळी मी बावीस वर्षांचा होतो. त्यामध्ये मी नायकाची भूमिका केली. माझ्या मोठ्या भावाच्या भूमिकेत अरुण सरनाईक होते. मोहन कोठीवान, मोहन गोखले, सुरेश भागवत ही सगळी मंडळी त्यात काम करीत होती. ती भूमिका कमालीची होती. त्यानंतर सतीश पुळेकर यांनी ‘आता होतं गेलं कुठं’ या नाटकात काम करण्याची संधी दिली. हे विनोदी नाटक होतं. १९८८ मध्ये ‘आव्हान’ मालिकेत मी अत्यंत वेगळी आणि सर्वांच्या कायम लक्षात राहील अशी भूमिका केली. त्या वेळी भेंडे मला म्हणाले होते, ‘‘तू हिरोची भूमिका जरी केली असलीस, तरी आता ही भूमिकाही कर, प्रेक्षक ही भूमिकाही लक्षात ठेवतील.’’ मला त्यांच्या म्हणण्याचा चांगलाच प्रत्ययही आला. त्या वेळी मी चित्रीकरणासाठी बाइकवर जात असे. एके दिवशी हेल्मेट न घालता चित्रीकरणाला जात होतो. चेंबूर- गावठाण येथे माझी बाइक थांबली. तिथं विहिरीवर पाणी भरत असलेल्या महिलांनी मला पाहिलं आणि प्रचंड शिव्या हासडल्या. गणपती विसर्जनासाठी जात होतो, त्या वेळी वाहतूक नियमन करणाऱ्या एका हवालदार महिलेनं माझी कॉलरच पकडली. ती मला मारायच्याच बेतात होती; पण गणपतीची मूर्ती हातात होती म्हणून वाचलो. मग ती महिला भानावर आली आणि तिनं मला जायला जागा करून दिली. हा प्रकार पाहून माझी छोटी मुलगीदेखील घाबरली होती. या भूमिकेमुळं अभिनयाच्या प्रांतातलं बरंच काही मला शिकायला मिळालं. अशा भूमिकांमुळं तुमच्या कल्पनाशक्तीला वाव अधिक मिळतो, सतत तुम्ही भूमिकेचा विचार करीत राहता. भूमिकेचा विचार विविध पद्धतीनं कसा करावा, हे या भूमिकेनं शिकविलं. 

उदय टिकेकर- ‘जुळून येती रेशिमगाठी’ या मालिकेतल्या ‘बाबाजी’च्या भूमिकेत दिग्दर्शकाचा विश्‍वास सार्थ ठरवला. 

अनुराग बसूबरोबर ‘कोशिश एक आशा’ ही मालिका केली होती. सविता प्रभुणेसोबतची ही मालिका माझ्यासाठी अविस्मरणीय ठरली. त्यामध्ये मी एका मोठ्या कुटुंबातील प्रेमळ आणि घराला आधार वाटणाऱ्या वडिलांच्या भूमिकेत होतो. पंजाबी कुटुंब होतं ते. त्यांना तीन मुलं असतात. त्यातला एक मुलगा थोडासा वेडसर असतो. मात्र, माझी (मालिकेतली) पत्नी खोटं बोलून जबरदस्तीनं त्याचं चांगल्या मुलीशी लग्न लावून देते, त्यानंतर घरात एकच कलह सुरू होतो, अशी ती गोष्ट होती. ‘आव्हान’ आणि ‘कोशिश एक आशा’ या दोन्हींमधील भूमिका अगदी परस्परभिन्न होत्या. या भूमिकांनी मला कलाकार म्हणून आपण कुठलीही भूमिका सहज करू शकतो, हा आत्मविश्‍वास दिला. 

खरं तर नाटकांमध्ये मी विविध भूमिका केल्या, त्यामुळं माझी प्रॅक्‍टिस चांगली झाली होती. त्यामुळं एखादी भूमिका कशी करू, असा प्रश्‍न मला कधीच पडला नाही. समोर आलेली भूमिका करताना त्यात आपण कसे अधिक रंग भरू शकू, या प्रयत्नात मी असतो. सुदैवानं दिग्दर्शकही चांगले भेटले. ते भूमिका व्यवस्थित समजावून सांगतात आणि त्यांना हवं तसं तुमच्याकडून काम काढून घेतात. त्यांना कळतं, हा कलाकार चांगलं काम करू शकतो. आतापर्यंत मला चांगली माणसं भेटली, त्यांनी माझ्यावर विश्‍वास टाकला आणि त्यांचा विश्‍वास मी सार्थ ठरविला. 

‘ऊन पाऊस’, ‘अग्निहोत्र’ अशा विविध मालिकांत काम केलं. ‘ऊन पाऊस’ ही स्मिता तळवलकर यांची मालिका. या मालिकेतील माझी भूमिकाही सुंदर होती. एका रूक्ष आणि कठोर माणसाची ही भूमिका. त्याचं एक अफेअर असतं आणि ते कुणालाही ठाऊक नसतं. या भूमिकेनंही मला बरंच काही शिकविलं. ‘अग्निहोत्र’ मालिका सतीश राजवाडेनं दिग्दर्शित केली. ही धमाल भूमिका होती. ती खलनायकी ढंगाची होती; पण तितकीच संवेदनशीलही होती. चांगलाही आणि वाईटही अशी ती व्यक्तिरेखा होती, त्यामुळं ती भूमिका करायला मला फार मजा आली. माझी लोकप्रिय ठरलेली भूमिका ‘जुळून येती रेशीमगाठी’तील बाबाजीची भूमिका. या मालिकेचे दिग्दर्शक हेमंत देवधर यांनी ही व्यक्तिरेखा कल्पनेतून उभी केली होती. ही व्यक्तिरेखा कशी असेल याबाबत सगळं त्यांनी ठरवलं होतं. चर्चेत या पात्राचं सुरवातीला नाव ‘बाप्पाजी’ होतं, नंतर त्याचं बाबाजी असं नामकरणं मी केलं. खरं तर अनेकांनी दिग्दर्शकांना सांगितलं होतं, की ‘उदय टिकेकर श्रीमंत माणसांच्याच भूमिका करतात, मग त्यांना असा रोल का दिलात?’ पण त्यांचा माझ्यावर विश्‍वास होता. ही भूमिका केवळ उदय टिकेकरच करू शकतात, असं त्यांचं ठाम मत होतं. पुढं काय घडलं ते सर्वांना माहीत आहे. ती भूमिका प्रचंड लोकप्रिय ठरली. 

मला अजूनही ‘बाबाजी’ नावानंच ओळखतात. मी हेदेखील करू शकतो, अशा प्रकारची व्यक्तिरेखा साकारू शकतो, हे मला या भूमिकेनं सांगितलं. माझ्या बायकोनं पहिलाच एपिसोड पाहिला आणि ती म्हणाली की, उदय अशा भूमिका करत जाऊ नकोस, मला त्याचा त्रास झाला. या भूमिकेबद्दलच्या बऱ्याच आठवणी माझ्याकडे आहेत. एका लग्नात गेलो होतो. तिथं ९२ वर्षांचे एक वृद्ध  गृहस्थ माझी वाट पाहात होते. त्यांच्या पायाला प्लॅस्टर होतं. मला पाहताच ते कसेबसे उठले आणि त्यांनी मला बाबाजीची नक्‍कल करून दाखविली. मला तुम्हाला हेच दाखवायचं होतं, मी तुमची वाटच पाहात होतो, असं त्यांनी मला सांगितलं. गोव्याला ‘सिंघम’च्या सीक्वेलचं चित्रीकरण होतं. सेटवर अजय देवगण, करिना कपूर आदी मंडळी उपस्थित होती. तेथे अख्खा गाव ‘बाबाजी... बाबाजी... असं बोलत होता. मी शॉट देत असतानाच गर्दीतून आवाज यायचा ‘बाबाजी’... सेटवरील सर्व जण माझी ही लोकप्रियता पाहून अवाक्‌ झाले होते. नाना पाटेकरही माझ्या भूमिकेचा फॅन झाला होता. त्यानं कधीही मला फोन केला नाही किंवा माझ्या कामाची स्तुती कधीच केली नाही. पण, ही भूमिका पाहिल्यानंतर तो म्हणाला, ‘‘उदय तू अप्रतिम काम करीत आहेस..’’ 

मला स्वतःलाही मी असं करेन असं वाटलेलं नव्हतं. ही भूमिका माझ्यासाठी तशी काही नवीन नव्हती; पण आपण हेही करू शकतो हे या भूमिकेमुळं मला समजलं. या सगळ्या भूमिका माझ्या करिअरमधले महत्त्वाचे टप्पे ठरले. 

आता सहजपणे कोणतीही भूमिका करू शकतो. अर्थात, हे सगळं घडलं त्याला कारण म्हणजे माझ्या आयुष्यात आलेली बुद्धिवान मंडळी. आत्माराम भेंडे, कमलाकर सोनटक्के, अजितेम जोशी, राजीव जोशी आणि उदय म्हैसकर, प्रदीप राणे, सतीश पुळेकर, प्रकाश बुद्धिसागर, अनुराग बसू, हेमंत देवधर, सतीश राजवाडे, आशिष पाटील, सचिन खोत अशी ही प्रतिभावान मंडळी मला भेटत गेली आणि माझा भूमिकांचा होमवर्क होत गेला. ‘कलर्स’ वाहिनीवर ‘कृष्णदासी’ मालिका येत आहे. त्याचे निर्माते विपुल शाह यांनी चक्क सेटवर माझ्यासमोर हात जोडले आणि म्हणाले, ‘‘मी तुमचा खूप मोठा फॅन आहे. इतकी वर्षं माझ्याकडं तुम्हाला साजेशी अशी भूमिका नव्हती. पण, ज्या वेळी ही भूमिका आली तेव्हा मी तुमचा फोटो घेऊन माणसांना तुम्हाला शोधायला सांगितलं.’’ प्रद्युम्न विद्याधर राव नावाची व्यक्तिरेखा या मालिकेत मी साकारत आहे. अत्यंत वाईट आणि उद्धट माणसाची ही भूमिका आहे. इंग्लिश, हिंदी, मराठी, गुजराती या भाषांमध्ये मी काम केलं आहे. निशिकांत कामत यांच्या ‘रॉकी हॅण्डसम’ या चित्रपटात काम करीत आहे. ही भूमिका 
खलनायकाची आहे. 

निर्माते विपुल शाह यांनी चक्क सेटवर मला हात जोडले आणि म्हणालेः ‘‘मी तुमचा खूप मोठा फॅन आहे. इतकी वर्षं माझ्याकडं तुम्हाला साजेशी अशी भूमिका नव्हती; पण ज्या वेळी ही भूमिका आली, तेव्हा माझ्या मनात पहिलं नाव तुमचंच आलं.’’