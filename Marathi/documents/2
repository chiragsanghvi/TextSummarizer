संस्थेवर प्रशासक नेमल्याने रिपब्लिकन पक्षात असंतोष
मुंबई - डॉ. बाबासाहेब आंबेडकर यांच्या पीपल्स एज्यूकेशन सोसायटीच्या महाड येथील महाविद्यालयात राज्य सरकारने प्रशासकाची नियुक्‍ती केल्यामुळे खासदार रामदास आठवले यांच्या रिपब्लिकन पक्षात असंतोष निर्माण झाला आहे. सरकारच्या निर्णयाच्या विरोधात रिपाई प्रणित रिपब्लिकन बहुजन विद्यार्थी परिषदेने आंदोलनाचा इशारा दिला असून त्यांच्या रोषाला राज्य सरकारला सामोरे जावे लागणार आहे.
डॉ. बाबासाहेब आंबेडकर यांनी स्थापन केलेल्या पीपल्स एज्युकेशन सोसायटीच्या मुंबईपासून कोकणातील महाड, पुणे, औरंगाबाद, मराठवाड्यातील अनेक जिल्हे, कर्नाटकातील बंगळूरआदी ठिकाणी शैक्षणिक संस्था आहेत. मुंबईतील आंबेडकर आणि सिद्धार्थ महाविद्यालयात संस्थेचे कार्यालय आहे. अनेक वर्षांपासून संस्थेच्या संचालक मंडळ आणि अध्यक्षपदावरून वाद सुरू असून हे प्रकरण उच्च न्यायालयापर्यंत पोचले आहे. विद्यमान संचालक मंडळाच्या मनमानी कारभारामुळे विविध संस्था बंद पडल्या आहेत. यूजीसी, मुंबई विद्यापीठ आणि शिक्षण विभागाने अनेकदा कारभार सुधारण्याच्या नोटिसा दिल्या तरी काहीही फरक पडला नाही. मात्र, डॉ. बाबासाहेब आंबेडकर यांनी संस्थेची स्थापना केल्याने आजपर्यंत कारवाई करण्याचे धाडस कोणत्याही सरकारने दाखवले नाही. महाड येथील डॉ. बाबासाहेब आंबेडकर महाविद्यालयात अनेक दिवसांपासून प्राचार्य पदाचा वाद सुरू होता. तसेच अनेक अनियमितता असल्याच्या कारणावरून 1 एप्रिल 2016 रोजी शिक्षण संचालकांनी महाडच्या उपविभागीय अधिकारी सुषमा सातपुते यांची प्रशासक म्हणून नेमणूक केली. 