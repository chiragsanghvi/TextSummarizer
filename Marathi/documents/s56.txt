ऑलिंपिकमधील समावेश महत्त्वाचा

पुणे - गोल्फने ऑलिंपिकमध्ये प्रवेश केला आहे आणि पृथ्वीतलावरील या सर्वोच्च क्रीडा महोत्सवातील समावेशामुळे खेळाची लोकप्रियता अधोरेखित झाली आहे, असे प्रतिपादन भारताचा प्रमुख गोल्फपटू गगनजित भुल्लर याने केले.

यापूर्वी १९०४ च्या पॅरीस ऑलिंपिकमध्ये गोल्फचा समावेश होता. आता पुन्हा ऑलिंपिकमध्ये समावेश होणे महत्त्वाचे असल्याचे गगनजितने सांगितले. जागतिक पातळीवर गोल्फचा कमालीचा विकास होत आहे, पण भारतात हा खेळ का पिछाडीवर आहे, हे कोडे असल्याचे त्याने सांगितले. गेल्या दशकात गोल्फचा चांगला प्रसार झाला होता, पण आता खेळ पुन्हा मागे पडला आहे. सार्वजनिक रेंज नसणे हे एक कारण असू शकेल. नवी दिल्लीत एकमेव अशी रेंज आहे, तर मुंबईत अलीकडेच महानगराबाहेर रेंज झाली आहे. हे चित्र फारसे सुखद नाही. सामान्य लोकांना खेळाचे दरवाजे खुले केल्याशिवाय खेळाची वाढ होणार नाही, असे तो म्हणाला.

गगनजितने येरवडा येथील पूना क्‍लब गोल्फ कोर्सवर वेस्ट इन आयोजित क्‍लिनिक घेतले. त्यात त्याने प्रामुख्याने महिला खेळाडूंना मार्गदर्शन केले. पुढील आठवड्यात तो पुणे ओपन पीजीटीआय मास्टर्स स्पर्धेत भाग घेईल. गगनजीतने जागतिक क्रमवारीत ८२व्या क्रमांकापर्यंत मजल मारली होती. त्यानंतर मनगटाच्या दुखापतीमुळे त्याच्या कामगिरीवर परिणाम झाला. आता त्याची ५६२व्या क्रमांकावर घसरण झाली आहे. टॉप हंड्रेडमध्ये स्थान मिळविण्याची आशा त्याने व्यक्त केली. तो म्हणाला की, हे अवघड असले तरी अशक्‍य नाही. मला किमान चार स्पर्धांत चांगली कामगिरी करावी लागेल. या स्पर्धेनंतर तो जपानला जाऊन पॅनासोनिक ओपनमध्ये सहभागी होईल.