
ग्रामीण भाग, शेतकरी, छोटे उद्योजक व कमी उत्पन्नाच्या गटांना सवलती आणि योजना यांसाठीचा निधी उभारण्यासाठी अर्थमंत्र्यांनी अधिक उत्पन्नाच्या गटाला लक्ष्य केले आहे. रु. 1 कोटींहून अधिक उत्पन्न असणाऱ्या व्यक्तींवरील प्राप्तिकर अधिभार 12 टक्‍क्‍यांवरून 15 टक्‍क्‍यांवर वाढविला आहे. त्याशिवाय लाभाशांची रक्कम सामान्यतः करमुक्त असली, तरीही ज्यांना रु. 10 लाखांपेक्षा अधिक लाभांश मिळतो. त्यांना 10 टक्के कर लावण्यात आला आहे. मुळात लाभांश कर हाच दुहेरी कर असल्याची टीका होत असताना, या प्रकारे आता तिहेरी कर वसूल करण्यात येणार आहे. कंपन्यांवरील प्राप्तिकराचा दर टप्प्याटप्प्याने 30 टक्‍क्‍यांवरून 25 टक्‍क्‍यांवर नेणे अपेक्षित असताना येथेही कोणतीही सवलत दिलेली नाही. कर चुकविलेले उत्पन्न स्वेच्छेने जाहीर करण्याची नवीन योजना जाहीर केली असून, त्यावर 30 टक्‍क्‍यांऐवजी 45 टक्‍क्‍यांनी कर भरून अभय मिळविता येणार आहे. मोटारींवर 1 टक्का ते 4 टक्के सेस लावला आहे, तर तंबाखूजन्य उत्पादनांवर 10 टक्के ते 15 टक्‍क्‍यांचा बोजा टाकला आहे. ई-कॉमर्सद्वारे परदेशातून आणलेल्या वस्तूंवर 6 टक्के कर लावण्याचे नावीन्यपूर्ण पाऊलही उचलले आहे. 

भांडवली खर्च वाढवून अर्थव्यवस्थेला चालना देण्याचे आव्हान पेलत असतानाच ग्रामीण अर्थव्यवस्था, शेती क्षेत्र आणि छोट्या करदात्यांना साह्य करण्याचा मार्ग अर्थमंत्र्यांनी निवडला आहे. राज्यांच्या सहभागाने नवीन योजना राबविण्यात पुढाकार घेतला आहे आणि त्याचबरोबर अधिक क्षमता असणाऱ्या करदात्यांवरचा करभार वाढविला आहे. ‘सूट बूट की सरकार‘चा शिक्का बसू नये; पण त्याचबरोबर आर्थिक तूट आटोक्‍यात ठेवण्यात कसर राहू नये, असा दुहेरी कार्यभाग 2016च्या अर्थसंकल्पाने कुशलतेने साधला आहे