"इंडियाना जोन्स'चा पाचवा भाग येणार?

लॉस एंजेलिस - इंडियाना जोन्स या जगप्रसिद्ध चित्रपट मालिकेचा पाचवा भाग हॅरिसन फोर्ड या अभिनेत्याबरोबर करण्याची शक्‍यता ऑस्कर विजेते चित्रपट दिग्दर्शक स्टीव्हन स्पीलबर्ग यांनी व्यक्त केली आहे. 

"ब्रिज ऑफ स्पाईस‘ या चित्रपटाच्या प्रसिद्धी कार्यक्रमामध्ये स्पीलबर्ग हे सध्या वस्त आहेत. या चित्रपटामध्ये प्रसिद्ध अभिनेते टॉम हॅंक्‍स यांची मुख्य भूमिका आहे. यावेळी, स्पीलबर्ग यांना एकाच अभिनेत्याबरोबर अनेक चित्रपट करण्याच्या त्यांच्या सवयीसंदर्भात प्रश्‍न विचारण्यात आला. यासंदर्भात बोलत असताना त्यांनी फोर्ड यांच्याबरोबर इंडियाना जोन्सचा पाचवा भाग करण्याची शक्‍यता व्यक्त केली. 

"हॅरिसन याच्याबरोबर मी चार चित्रपट केले आहेत. टॉम याच्याबरोबरही मी चार चित्रपट केले आहेत. आता इंडियाना जोन्स या मालिकेचा पाचवा भाग मी बहुतेक करेन. यामुळे हॅरिसन व माझे पाच चित्रपट होतील. यानंतर मला टॉम याच्याबरोबर पुन्हा एक चित्रपट करावा लागेल!,‘‘ असे स्पीलबर्ग म्हणाले. याआधी, इंडियाना जोन्स मालिकेची निर्मिती केलेल्या ल्युकासफिल्मच्या अध्यक्ष कॅथलीन केनेडी यांनीही इंडियना जोन्सच्या पाचव्या भागाची निर्मिती करण्याचे संकेत दिले होते.