माझ्यातील बेलवलकरांना चित्रपटाने बाहेर काढले- नाना

नाशिक - नाटकात काम करताना पात्राचे दु:ख नायक उसने घेत असतो. ते दु:ख जगत असतो. मग हे दु:ख आपले की त्या पात्राचे यात नाटकाची सरमिसळ व्हायला लागते. यात पात्राचे दु:ख नायकाचे दु:ख कधी बनून जाते हेच समजत नाही. माझ्यातही अनेक वर्षांपासून बेलवलकर आत दडलेले होते. ते "नटसम्राट‘ चित्रपटाने बाहेर काढले, अशी भावना प्रसिद्ध अभिनेते नाना पाटेकर यांनी येथे मांडली. 

कुसुमाग्रज प्रतिष्ठानतर्फे गंगापूर रोडवरील कुसुमाग्रज स्मारक येथे आयोजित "कुसुमाग्रजांचे स्मरण‘अंतर्गत आयोजित "नटसम्राट : नाटक ते चित्रपट‘ या विषयावरील परिसंवादात ते बोलत होते. या वेळी "नटसम्राट‘चे दिग्दर्शक महेश मांजरेकर, निर्माते विश्‍वास जोशी, संवाद लेखक किरण यज्ञोपवित, अभिजित देशपांडे उपस्थित होते. या वेळी गोवा हिंदू असोसिएशनचे अध्यक्ष रामकृष्ण नायक, ज्येष्ठ रंगकर्मी मोहनदास सुखटणकर यांचा सत्कार करण्यात आला. 
श्री. पाटेकर म्हणाले, की नाटक व चित्रपट ही दोन्ही वेगळी माध्यमे आहेत. नाटक हे नटाचे असते, तर चित्रपट हा दिग्दर्शकाचे माध्यम आहे. मद्य पितानाचे दृश्‍य दाखविण्यामागे लोकांना रिझविणे हा उद्देश नव्हता. चित्रपटातील दृश्‍यातून जाणीवपूर्वक त्रास देणे हीसुद्धा भूमिका नव्हती, असे सांगताना कुठे चुकले असेल, कुणी दुखावले असेल तर माफ करावे, असे भावनिक आवाहनही त्यांनी या वेळी केले. 

अभिजित देशपांडे म्हणाले, की पुढे काय होईल, याची उत्सुकता लागली पाहिजे, ही गोष्ट चित्रपटाचा संवाद लिहिताना लक्षात घ्यावी लागते. चित्रपटाची गरज म्हणून नाटकातील काही संवाद चित्रपटात बदलले आहेत. किरण यज्ञोपवित म्हणाले, की "नटसम्राट‘ हे नाटक मराठी साहित्यासाठी अभिमानाची गोष्ट आहे. संवाद लिहिताना मनावर कुठलेच दडपण नव्हते. या पिढीलाही कथा आपलीशी वाटावी, अशी जबाबदारी असल्याने काव्यसुसंगत काही बदल करणे गरजेचे होते. 

निर्माते विश्‍वास जोशी म्हणाले, की सर्व वयोगटातील प्रेक्षकांसाठी हा चित्रपट आहे, हे स्क्रीन प्ले पाहिल्यावर लक्षात आले. तसेच, नाना पाटेकर व महेश मांजरेकर यांची चित्रपटाविषयीची बांधिलकी प्रेरणादायी होती. विलास लोणारी यांनी कार्यक्रमाचे निवेदन केले. लोकेश शेवडे यांनी सूत्रसंचालन केले. 

चित्रपटात बदल केले; पण आत्म्यास धक्‍का लागू दिला नाही : मांजरेकर 
नाटकात आठ-नऊ दृश्‍ये पुरेशी होतात; तर चित्रपटासाठी 80 ते 90 दृश्‍ये लागतात. जसेचा तसे करावे लागले असते तर नाटक केले असते, चित्रपट केलाच नसता. असे असले तरी नाटकाच्या आत्म्याला धक्‍का लागू नये व चित्रपट हे नाटक वाटू नये, याबद्दलचीही काळजी घेतली, असे मत अभिनेते, दिग्दर्शक महेश मांजरेकर यांनी व्यक्‍त केले. ते म्हणाले, की मी व्यावसायिक दिग्दर्शक असून, चित्रपट या माध्यमाकडे उत्पन्नाचे साधन म्हणून पाहतो. हक्‍क विकत घेतल्यानंतर नाना पाटेकर हेच भूमिका साकारतील, हे निश्‍चित केले होते, असे सांगताना विविध अनुभव त्यांनी उपस्थितांसमोर मांडले. 

प्रेक्षकांच्या प्रश्‍नांनी रंगली जुगलबंदी 
‘नटसम्राट‘ नाटक अनेकदा पाहिलेले असे ज्येष्ठ प्रेक्षक, तसेच "नटसम्राट‘ चित्रपट पाहिलेले युवा प्रेक्षक अशा दोन्ही प्रकारच्या प्रेक्षकांनी सभागृह गच्च भरले होते. यापैकी चित्रपटातील दृश्‍यांविषयी ज्येष्ठांनी उपस्थित केलेले प्रश्‍न आणि नाना पाटेकर व महेश मांजरेकर यांनी त्यास दिलेली उत्तरे अशी जुगलबंदी उपस्थितांनी अनुभवली. 