
कोल इंडियाच्या हिस्सा विक्रीसाठी 8 बॅंकांच्या निविदा
मुंबई : कोल इंडियाच्या हिस्सा विक्रीसाठी आठ बॅंकांनी विक्री व्यवस्थापित करण्यासाठी निविदा सादर केली आहे. त्यामध्ये एचएसबीसी, आयसीआयसीआय सिक्‍युरिटीज आणि एसबीआय कॅपिटल यांच्यासह आणखी पाच बॅंकांचा समावेश आहे.

सध्याच्या बाजार भावानुसार, कोल इंडिया सुमारे 21 हजार 120 कोटी रुपयांची हिस्सा विक्री करणार आहे. केंद्र सरकारने चालू आर्थिक वर्षात निर्गुंतवणुकीच्या माध्यमातून 69 हजार 500 कोटी रुपयांचा निधी उभारण्याचे लक्ष्य ठेवले आहे. कोल इंडियाच्या हिस्सा विक्रीसाठी आणखी बोली सादर केलेल्या बॅंकांमध्ये ऍक्‍सिस कॅपिटल, एलारा कॅपिटल, एडलवाइज, कोटक इनव्हेस्टमेंट बॅंकिंग आणि जेएम फायनान्शियल यांचाही समावेश आहे. केंद्र सरकारच्या निर्गुंतवणूक विभागाकडून याबद्दल अधिक माहिती देण्यात आली नाही.

