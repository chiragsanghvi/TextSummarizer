विश्‍वविजेत्या ऑस्ट्रेलियाला न्यूझीलंडचा दणका

नागपूर - आपल्या पुरुष संघांप्रमाणेच जबरदस्त फॉर्ममध्ये असलेल्या न्यूझीलंड महिला संघानेदेखील आपली आगेकूच कायम राखली. सोमवारी झालेल्या सामन्यात त्यांनी थेट गतविजेत्या ऑस्ट्रेलियाला सहा गडी राखून पराभूत केले. 

विदर्भ क्रिकेट संघटनेच्या जामठा स्टेडियमवर सोमवारी दोन कट्‌टर प्रतिस्पर्ध्यांमध्ये खेळल्या गेलेल्या सामन्यात ऑस्ट्रेलियाला प्रथम फलंदाजी करताना १०३ धावांचीच मजल मारता आली. न्यूझीलंडने १६.२ षट्‌कातंच ४ बाद १०४ धावा केल्या. ऑस्ट्रेलियाची आघाडीची फळी अवघ्या दोन धावांत तंबूत पाठविणारी कॅस्पेरेक हिनेच न्यूझीलंडचा विजय लिहिण्यास सुरवात केली. त्यानंतर रचेल प्रिस्ट आणि कर्णधार सुझी बेट्‌स यांच्यासह त्यांच्या फलंदाजांनी विजयाची औपचारिकता पूर्ण केली.

तत्पूर्वी, नाणेफेक जिंकून प्रथम फलंदाजी करणाऱ्या ऑस्ट्रेलियाच्या डावाची सुरवात सनसनाटी झाली. सुझीने नवा चेंडू फिरकी गोलंदाज कॅस्पेरेक हिच्याकडे सोपविला. तिनेही हा विश्‍वास सार्थ ठरवला. दोन धावांत तिने ऑस्ट्रेलियाच्या पहिल्या तीन फलंदाजांना २ धावांत बाद तंबूत धाडले. त्यानंतर कर्णधार मेन लॅंनिग धावबाद झाली आणि गतविजेत्यांची अवस्था चौथ्या षटकांत ४ बाद ४ अशी झाली होती. त्यानंतर एलिस पेरीने ॲलेक्‍स ब्लॅकवेल व जेस जोनासन या दोघींनी धडपड केल्याने ऑस्ट्रेलियाला शतक गाठल्याचे समाधान मिळाले.  

संक्षिप्त धावफलक : ऑस्ट्रेलिया : २० षट्‌कांत ८ बाद १०३ (एलिस पेरी ४२ -४८ चेंडू, ३ चौकार, १ षट्‌कार, ॲलेक्‍स ब्लॅकवेल १०, जेस जोनासन २३, बेथ मुनी नाबाद १५, ले कॅस्पेरेक ३-१३, एरिन बर्मिंहॅम २-२३, सोफी डिव्हाइन १-२५, ॲमी सॅटर्थवेट १-२४) पराभूत वि. न्यूझीलंड : १६.२ षट्‌कांत ४ बाद १०४ (सुझी बेट्‌स २३, रचेल प्रिस्ट ३४ -२७ चेंडू, ५ चौकार, १ षट्‌कार, सोफी डिव्हाइन १७, ॲमी सॅटर्थवेट नाबाद १६).
