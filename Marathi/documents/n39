"बस स्टॉप'मध्ये अमृता बनली ग्लॅमरस

मुंबई - मराठी चित्रपटसृष्टीतील ग्लॅमडॉल अमृता खानविलकर सध्या अधिकच ग्लॅमरस दिसत आहे. त्याचे कारण आहे, तिचा नवा हेअरकट. श्रेयस जाधव निर्मित व समीर जोशी दिग्दर्शित "बस स्टॉप‘ चित्रपटात ती नव्या लूकमध्ये दिसणार आहे. गमतीचा भाग म्हणजे असा लूक तिने ठरवून केलेला नाहीय. नकळत झाला आहे. 

आपल्या ग्लॅमरस लूकविषयी अमृता म्हणाली, की "बस स्टॉप‘ चित्रपटासाठी मी खास लूक केला आहे, असे वाटत असेल तर तो तुमचा गैरसमज आहे. खरे तर तो एका "अपघाता‘ने झाला. माझे काही केस माझ्या हेअरड्रेसरकडून चुकून जळाले. अर्धवट जळालेले केस मी ठेवू शकत नव्हते. त्यामुळे खांद्यापर्यंत केस कापावे लागले; मात्र माझा नवा हेअरकट बऱ्याच जणांना आवडला. खूप कॉम्प्लिमेंट्‌सही मिळाल्या. त्यानंतर मी फोटो शूट केले. त्यात मी अधिकच ग्लॅमरस दिसू लागले आणि मला "बस स्टॉप‘ चित्रपटासाठी समीर यांनी विचारले. मी होकार दिला. 

"बस स्टॉप‘ चित्रपटात अमृताने कॉलेज गर्लची भूमिका साकारली आहे. चित्रपटाची कथा पाच महाविद्यालयीन मुलांभोवती फिरते. त्यांचे त्यांच्या आई-वडिलांशी असलेल्या नात्यांवर कथा आधारित आहे. यात अमृताव्यतिरिक्त हेमंत ढोमे, अनिकेत विश्‍वासराव, पूजा सावंत, सिद्धार्थ चांदेकर आदी कलाकार आहेत.