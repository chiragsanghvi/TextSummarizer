अर्थव्यवस्थेची योग्य दिशेने वाटचाल (प्रतिक्रिया)
 
बाबा कल्याणी (अध्यक्ष, भारत फोर्ज लिमिटेड) : अपेक्षित मार्गाने जाणारा चांगला अर्थसंकल्प असून, वित्तीय तूट 3.5 टक्‍क्‍यांवर ठेवण्यात सरकारला यश आले आहे. देशांतर्गत आणि बाह्यआव्हाने असतानाही गुंतवणूक चक्राचे पुनरुज्जीवन करण्यावर सरकारने लक्ष केंद्रित केले असून, त्यासाठी पायाभूत सुविधा आणि ग्रामीण विकासावर भर दिला आहे. ‘मेक इन इंडिया‘, ‘स्कील इंडिया‘ आणि ‘स्टार्ट अप इंडिया‘, यांसारख्या उपक्रमांमुळे अर्थव्यवस्थेची वाटचाल योग्य दिशेने होईल. व्यवसाय करण्याच्या वातावरणात सुधारणा होणे ही बाब उद्योग आणि स्वयंउद्योजकांसाठी सकारात्मक आहे. 

करप्रणालीत सोपेपणा 
चंद्रशेखर चितळे (सनदी लेखापाल आणि खजिनदार, एमसीसीआयए) : भारतीय करप्रणालीत गुंतागुंत, कायदेशीर कारवाईची प्रक्रिया आणि अनपेक्षितता या तीन नकारात्मक बाबी आहेत. या अर्थसंकल्पात या तिन्ही बाबींची दखल घेतल्याचे दिसते. अंदाजित उत्पन्न योजना, करसवलत आणि करवजावटीच्या प्रस्तावामुळे सोपेपणा येईल. दंडामध्ये सवलत दिल्यामुळे संबंधितांना दिलासा मिळाला असून, करासंदर्भातील खटले कमी होतील. पगारदार वर्गाला वैद्यकीय खर्च, शैक्षणिक शुल्कात सवलतीची अपेक्षा होती. त्यांची निराशा झाली आहे. 