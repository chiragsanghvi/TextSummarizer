ऑस्ट्रेलियाची आज न्यूझीलंडशी लढत

धरमशाला - भारत-पाकिस्तान या दोन शेजारील देशांमधील सामन्याला जसे महत्त्व असते, तसेच महत्त्व ऑस्ट्रेलिया-न्यूझीलंड या शेजारील देशांमध्ये होणाऱ्या लढतीला असते. या दोन संघांत उद्या, शुक्रवारी येथे दुसऱ्या गटातील सामना होणार आहे. स्पर्धेत न्यूझीलंडचा हा दुसरा, तर ऑस्ट्रेलियाचा पहिलाच सामना आहे. न्यूझीलंडच्या खात्यात भारतावरील सुरेख विजय जमा असल्यामुळे त्यांना आपली आगेकूच कायम राखायची आहे, तर ऑस्ट्रेलियाला पहिला विजय नोंदवायचा आहे. या दोन्ही संघांना एकमेकांची ताकद किंवा क्षमतेची चिंता नाही. त्यांना येथील पावसाळी हवामानाची चिंता भेडसावत आहे.

धरमशालातील लहरी हवामानाचा अनुभव येथे सातत्याने येत आहे. कधी आकाश निरभ्र असते, तर एकदम पाऊसही पडतो. हवामान खात्याच्या अंदाजाप्रमाणे उद्या, शुक्रवारी पावसाचा अंदाज व्यक्त करण्यात आला आहे. त्यामुळे या लढतीवर पावसाचे संकट असणार यात शंका नाही. सामना दुपारी असला, तरी गुरुवारी अधूनमधून पडणाऱ्या पावसामुळे संपूर्ण मैदान आच्छादलेलेच होते. अशा हवामानात सामना झालाच, तर वेगवान गोलंदाजांना चांगलाच फायदा मिळणार यात शंका नाही. त्यामुळे नागपूरमध्ये खेळपट्टीच्या स्वरूपानुसार तीन फिरकी गोलंदाज खेळवणारा न्यूझीलंड संघ येथे आपल्या वेगवान गोलंदाजांना पसंती द्यायला कचरणार नाही. पहिल्या सामन्यात त्यांची फलंदाजी अडखळली होती. पण, म्हणून ती या वेळीदेखील अडखळेल असे म्हणता येणार नाही. मार्टिन गुप्टिल, केन विल्यम्सन, कॉलिन मुन्‍रो, रॉस टेलर, कॉरे अँडरसन अशी चांगल्या फलंदाजांची रांगच त्यांच्याकडे आहे. 

ऑस्ट्रेलियाचा कर्णधार स्टिव्ह स्मिथ म्हणाला,‘‘आम्ही निश्‍चितपणे चांगली सुरवात करू. संघ समतोल आहे आणि प्रत्येक खेळाडू फॉर्मात आहे. आमच्यासमोर मैदानात नेहमीच भरपूर पर्याय उपलब्ध असतात. न्यूझीलंडशी आम्ही काही आजच खेळत नाही. आम्हाला त्यांची क्षमता माहित आहे.’’