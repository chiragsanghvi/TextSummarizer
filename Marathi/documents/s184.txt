β आत्मविश्वास ऑस्ट्रेलिया,भारतालाही(ज्ञानेश भुरे)

शेजारील देश न्यूझीलंडकडून पहिल्या सामन्यात पराभव पत्करल्यानंतर ऑस्ट्रेलियाला विश्‍वकरंडक स्पर्धेतील आव्हान टिकविण्यासाठी विजय आवश्‍यक होता. त्यांचा सामना बांगलादेश संघाशी होता. सगळ्याच आघाडीवर ऑस्ट्रेलिया त्यांच्यापेक्षा कितीतरी पावले पुढे होते. ऑस्ट्रेलिया जिंकणार हे सर्वांनाच माहित होते. नव्हे तसेच अंदाज सर्वांनी बांधले होते. पण, बांगलादेश संगाने त्यांना विजय सहजासहजी मिळणार नाही यासाठी शक्‍य ते प्रयत्न केले. यात ते नक्कीच यशस्वी ठरले. 

उस्मान ख्वाजा आणि शेन वॉटसन यांनी करुन दिलेल्या आक्रमक सुरवातीचा फायदा उठवण्यात ऑस्ट्रेलियाच्या बाकी फलंदाजांना अपयश आले आणि एकवेळ सोपा वाटणारा विजय त्यांच्यासाठी कठिण होऊन बसला. निर्णायक क्षणी दोन्ही संघ दडपणाखाली होते. याच दडपणाखाली बांगलादेशच्या खेळाडूंकडून दोन झेल सुटले आणि धावबाद करण्याच्या दोन संधी देखील त्यांच्याकडून सुटल्या. या चार प्रसंगापैकी दोन प्रसंग जरी बांगलादेशाच्या बाजूने घडले असते, तर ऑस्ट्रेलियाची शिकार नक्की होती. उस्मान ख्वाजीची फलंदाजी आणि सतत क्रिकेट खेळण्याचा अनुभव हाच या दोन संघातील महत्त्वाचा फरक होता. 

भारताविरुद्ध खेळण्यापूर्वी पुरेसा आत्मविश्‍वास या विजयाने ऑस्ट्रेलियाला जरूर मिळाला, पण त्यांच्या उणिवा देखील तेवढ्याच प्रकर्षाने समोर आल्या. यापेक्षा ऑस्ट्रेलियाच्या या कामगिरीने भारताला देखील आपल्याला त्यांच्याविरुद्धचा सामना कठिण नाही याचा आत्मविश्‍वास मिळाला. भारताला उपांत्य फेरीच्या दृष्टिने दोन्ही सामने जिंकणे महत्त्वाचे आहे. त्यापैकी एक सामना त्यांना मोठ्या फरकाने जिंकावा लागणार आहे. तेव्हा कुठे ते धावगतीच्या समीकरणात येतील. भारतीय खेळाडूंना जशी आयपीएल धार्जिणी ठरतीयं, तशीच ऑस्ट्रेलियन खेळाडूंना बिग बॅश टी 20 स्पर्धा. एरवी ऑस्ट्रेलियात टी 20 क्रिकेट फारसे खेळले जात नाही. त्यांना इतके झटपट क्रिकेट खेळण्याची सवय नव्हती. प्रथम आयपीएलने त्यांच्या खेळाडूंना टी 20 क्रिकेटची सवय लावली. त्यानंतर बिग बॅश स्पर्धेने या सवयीचे व्यसनात रुपांतर झाले. आता ऑस्ट्रेलियन खेळाडू देखील सहजपणे टी 20 क्रिकेट खेळू लागले आहेत. विशेषतः ग्लेन मॅक्‍सवेल हा अशाच लीगचे फाईंड आहे. तो लीगमध्ये भन्नाट खेळतो. ऑस्ट्रेलियाचा खरा "फिनिशर‘ कोण असे कोणी विचारल्यास प्रत्येक जण त्याचेच नाव घेते. अर्थात, तेवढी भरीव कामगिरी अजून दाखवू शकलेला नाही. पण, बांगलादेशाविरुद्ध त्याने त्याची झलक जरुर दाखवली. त्याच्यामुळे ऑस्ट्रेलियाचा विजय साकार झाला हे जरी खरे असले, तरी उस्मान ख्वाजा हा ऑस्ट्रेलियाच्या विजयाचा खरा शिल्पकार ठरला. त्याने सुरवात आक्रमक केली, नसती तर त्यांना हा विजय दिसलाच नसता. त्याने सुरवातीपासूनच अशी काही फलंदाजी केली की बांगलादेशचे गोलंदाज प्रतिकारच विसरून गेले असे वाटू लागले होते. सुरवात सहा नंतर, सात, आठ अशा धावगतीने त्याने ऑस्ट्रेलियाच्या डावाला वेग दिला. पण, हा वेग त्याचे सहकारी राखू शकले नाहीत. आक्रमकतेपेक्षा त्यांच्या फलंदाजीत उताविळपणा अधिक होता. त्यामुळेच विजयापर्यंत आलेला ऑस्ट्रेलिया संघ एकदम पराभवाच्या दारात दिसू लागला. मुझफिकूर रहिम याने स्टिव्ह स्मिथला टाकलेला यॉर्कर अप्रतिम होता. ख्वाजा अल अमिनच्या आत येणाऱ्या चेंडूवर चकला. वॉर्नरने शकिबला अर्धवट शॉट खेळण्याची चूक केली. मिशेल मार्शही मुझफिकूरच्या उसळत्या चेंडूवर चकला. सगळे कसे अचानक ऑस्ट्रेलियाच्या विरोधात चालले होते. त्यांच्या खेळातील हीच अनिश्‍चितता आणि फिरकी गोलंदाजीचा घेतलेला धसका भारतीय संघाच्या पथ्यावर पडू शकतो. लोखंड तापलेले आहे, ते वाकवण्यासाठी आता फक्त भारताला घाव घालयाचा आहे. हा घाव मात्र चुकल्यास आपले काही खरे नाही. 

दुसरीकडे बांगलादेशासारख्या दुबळ्या संघाने आपली जिगर पुन्हा एकदा सातत्याने खेळणाऱ्या संघांना दाखवून दिली. दोन गोलंदाजांचे निलंबन आणि तमिम इक्‍बालची उद्‌भवलेली दुखापत यामुळे बांगलादेश संघ दुबळा पडला होता. तरी, त्यांनी जिगर सोडली नाही. ऑस्ट्रेलियाने गोलंदाजीतही असेच सुरवातीला वर्चस्व राखले होते. झॅम्पाच्या फिरकीने बांगलादेशच्या फलंदाजीवर अंकूश ठेवला होता. मात्र, अखेरच्या टप्प्यात त्यांच्या वेगवान गोलंदाजांना अचूक मारा करता आला नाही. महंमुदुल्ला या बांगलादेशाच्या गुणी फलंदाजाने त्याचा पुरेपूर फायदा उठवला आणि अखेरच्या तीन षटकांत 44 धावा कुटल्या. टी 20 स्पर्धेत हे दीडशेचे आव्हान नक्कीच कठिण नाही. पण, उपखंडात खेळताना फिरकीला साथ मिळणाऱ्या खेळपट्टीवर ते तेवढे सोपेही नव्हते. हे या सामन्यातील "क्‍लायमॅक्‍स‘ने सिद्ध झाले. असो, ऑस्ट्रेलियाला विजयाने आत्मविश्‍वासही मिळाला, असला तरी त्यांच्या खेळात असणारा सातत्यचा अभाव आणि दडपणाखाली कोसळणारा त्यांचा डाव यामुळे भारतीय खेळाडूंचा विश्‍वास देखील भक्कम झाला असेल. तरी देखील भारतीय संघाला उद्या बांगलादेश आणि नंतर ऑस्ट्रेलियाविरुद्ध खेळताना संघ रचनेचा पूर्ण विचार करावा लागेल यात शंका नाही. रोहित शर्माला सूर गवसलेला नाही. शिखर धवन आणि सुरेश रैना अजूनही चाचपडत आहेत. त्यामुळे या आघाडीवर त्यांना आता अजिंक्‍य रहाणेचा विचार नक्की करावा लागेल. प्रत्येकवेळे फिरकीला साथ देणाऱ्या खेळपट्ट्यांवर आपण विजय मिळवू शकूच असे नाही. असे असते, तर न्यूझीलंडविरुद्ध आपण हरलोच नसतो. फिरकीला साथ देणाऱ्या ेळपट्टीवर सुरेश रैना देखील प्रभावी ठरतोयं. पण, टी 20 क्रिकेटमध्ये एखादे षटकही महागात पडू शकते. समोर ऑस्ट्रेलिया किंवा दक्षिण आफ्रिकेसारखा तगडा प्रतिस्पर्धी असेल, तर असे एखादे षटक सामन्याचा निकाल फिरवू शकते. अफगाणिस्तानविरुद्ध दक्षिण आफ्रिकेला याची प्रचिती आली आहे. डिव्हिलर्सने एकाच षटकांत कुटलेल्या 29 धावा त्यांच्या विजयात निर्णायक ठरल्या होत्या. म्हणूनच म्हणतो नुसता वाढलेला आत्मविश्‍वास कामाचा नाही. त्याला सांघिक प्रयत्नांची गरज आहे. हे भारती खेळाडूंनी ओळखायला हवे.