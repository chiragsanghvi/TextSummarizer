
'फ्लिपकार्ट'च्या 'सीईओ'पदी बिनी बन्सल
नवी दिल्ली - ऑनलाइन खरेदी-विक्री क्षेत्रातील आघाडीची कंपनी असलेल्या फ्लिपकार्टने आपल्या व्यवस्थापनात मोठे बदल केले असून, कंपनीचे सहसंस्थापक बिनी बन्सल आता कंपनीचे नवे मुख्य कार्यकारी अधिकारी (सीईओ) म्हणून काम पाहणार आहेत. फ्लिपकार्टचे विद्यमान सीईओ सचिन बन्सल कार्यकारी अध्यक्षपदाचा कार्यभार स्वीकारतील.

बिनी बन्सल यांच्याकडे आता फ्लिपकार्टच्या आर्थिक, कायदेशीर, कॉर्पोरेट विकास व मानव संसाधन विभागांसह ई-कार्ट, एरियाज-कॉमर्स व मिंत्रासारख्या उपकंपन्यांच्या कारभाराची जबाबदारी हस्तांतरित होणार आहे. कार्यकारी अध्यक्ष म्हणून सचिन बन्सल हे कंपनीच्या व्यवसायाची धोरणात्मक दिशा ठरवण्यासाठी वरिष्ठ टीमला मार्गदर्शन करतील. तसेच कंपनीमध्ये नवनवी गुंतवणूक आणण्यावर त्यांचा भर असणार आहे. मुकेश बन्सल हे वाणिज्य व जाहिरात विभागाच्या प्रमुखपदी कायम आहेत. ते फ्लिपकार्टची सहाय्यक कंपनी मिंत्राचे अध्यक्ष आहेत. फ्लिपकार्टच्या आठ वर्षांच्या कामगिरीविषयी बोलताना बिनी बन्सल म्हणाले, सध्या फ्लिपकार्टने ई-कॉमर्स बाजारपेठेत आघाडीचे स्थान मिळवले आहे. कंपनीच्या एकूण ग्राहकांची संख्या 5 कोटींवर पोचली असून, 60 टक्के उत्पन्न एम-कॉमर्स म्हणजेच मोबाईलवरील खरेदी-विक्रीतून मिळत आहे. नव्या आकडेवारीनुसार, फ्लिपकार्टच्या वेबसाईटला दिवसाला एक कोटी ग्राहक भेट देतात. गेल्या वर्षी मोबाईल, फूटवेअर, साड्या, घड्याळे व पॉवर बॅंक या उत्पादनांची सर्वाधिक विक्री झाली आहे

