पुन्हा संधी मिळेल याची खात्री नाही - फ्लेचर

बंगळूर - ख्रिस गेलच्या अनुपस्थितीत श्रीलंकेविरुद्धच्या सामन्यात सलामीला खेळण्याची संधी मिळालेल्या आंद्रे फ्लेचरने निर्णायक ८४ धावांची खेळी केली; परंतु टी-२० विश्‍वकरंडक स्पर्धेत पुढच्या सामन्यात खेळण्याची संधी मिळण्याबाबत तो साशंक आहे.

पुढच्या सामन्यात सलामीला खेळण्याची संधी मिळणार का, या प्रश्‍नाचे मी उत्तर देऊ शकत नाही, इतकेच काय, मी पुढच्या सामन्यात खेळेन की नाही याचीही मला खात्री नाही, असे फ्लेचरने सामन्यानंतर सांगितले. मांडीच्या दुखापतीमुळे ख्रिस गेल श्रीलंकेविरुद्धच्या सामन्यात सलामीला फलंदाजीस येऊ शकला नाही, त्याऐवजी फ्लेचरला संधी देण्यात आली आणि त्याने वेगवान फलंदाजी करत कारकिर्दीतील सर्वोत्तम खेळी उभारली.

विंडीजला पुन्हा विश्‍वकरंडक उंचावण्याची संधी आहे का, या प्रश्‍नावर फ्लेचर म्हणाला, ‘‘विश्‍वकरंडक पुन्हा जिंकण्याचा आम्हाला स्पर्धेस सामोरे जाण्यापूर्वीच आत्मविश्‍वास होता. आमच्या क्षमतेवर आम्ही विश्‍वासही ठेवून आहोत. पहिल्या दोन सामन्यांत मिळवलेल्या विजयामुळे आमची योग्य  वाटचाल सुरू झाली आहे. एकदा का आम्ही उपांत्य फेरी गाठली की अंतिम फेरी दूर नसेल, जसे क्रिकेट आम्ही खेळत आहोत तसेच आम्हाला खेळत राहायचे आहे.’’

गेल हा गेल आहे, त्याची तुलना कोणाशीच होऊ शकत नाही. त्याची फलंदाजी पाहण्यासाठी प्रत्येक जण वाट पाहत असतो. माझ्यासह त्याने दुसऱ्या बाजूने फलंदाजी करावी, असे मला वाटत होते.
- आंद्रे फ्लेचर, विंडीजचा खेळाडू