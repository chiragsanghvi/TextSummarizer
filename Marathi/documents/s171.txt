विजयाचा रंग उधळण्यास विंडीज संघ उत्सुक - बद्री

नागपूर - ख्रिस गेल आणि आंद्रे फ्लेचरच्या धडाकेबाज कामगिरीने उत्साहित असलेला वेस्ट इंडिज संघ दक्षिण आफ्रिकेविरुद्धही विजय मिळवून आयसीसी टी-२० विश्‍वकरंडक क्रिकेट स्पर्धेच्या उपांत्यफेरीत प्रवेश करण्यास उत्सुक आहे. मात्र, त्यासाठी पुन्हा एकदा सर्वांना दर्जेदार खेळ करावा लागेल, असे मत विंडीजचा फिरकीपटू सॅम्युअल बद्रीने व्यक्‍त केले. 

विदर्भ क्रिकेट संघटनेच्या जामठा स्टेडियमवर बुधवारी दुपारच्या सत्रात सरावापूर्वी बोलताना बद्री म्हणाला, आतापर्यंतच्या कामगिरीवर आम्ही खुश आहोत. दोन्ही विजयामुळे खेळाडूंचे मनोबल उंचावले असून, सर्वच जण विजयाची हॅट्ट्रिक नोंदविण्यासाठी उत्सुक आहोत. दक्षिण आफ्रिका संघात डिव्हिलियर्स, डी कॉक, डु प्लेसिससारखे आक्रमक फलंदाज असल्यामुळे विजय  मिळविणे सोपे नाही, याची आम्हाला जाणीव आहे. विजयासाठी तिन्ही विभागात विशेषत: फलंदाजीमध्ये दर्जेदार कामगिरी करावी लागणार आहे. शिवाय येथील खेळपट्‌टीही थोडी वेगळी राहणार आहे. 

मुंबई आणि बंगळूरमध्ये फलंदाजांसाठी अनुकूल खेळपट्‌टी मिळाली होती. नागपूरची खेळपट्‌टी किंचित संथ आणि फिरकीपटूंना साथ देणारी असल्याचे बोलले जात आहे. त्यामुळे फलंदाजांसाठी फार मोठे आव्हान राहील. 

ख्रिस गेल आणि आंद्रे फ्लेचरचा फॉर्म वेस्ट इंडिजसाठी जमेची बाजू असल्याचे सांगून बद्री म्हणाला, टी-२० सामन्यांमध्ये प्रतिस्पर्धी संघाला कमकुवत समजणे म्हणजे पायावर धोंडा पाडून घेणे होय. दक्षिण आफ्रिका संघाची ताकद व क्षमतेची आम्हाला जाणीव आहे. त्यामुळे परिस्थिती पाहूनच आम्ही ‘प्लॅनिंग’ करणार आहे. योजनांची मैदानावर अचूक व प्रभावीपणे अंमलबजावणी केल्यास निश्‍चितच आमचा विजय आहे. अनुभवी सुनील नारायणच्या अनुपस्थितीत संघाच्या फिरकीची जबाबदारी यशस्वीरीत्या पार पाडणारा ३५ वर्षीय बद्री स्वत:च्या कामगिरीवर खुश  आहे. वरिष्ठ सहकाऱ्याचे स्थान घेऊन ‘परफॉर्म’ करणे सोपी गोष्ट नव्हती. सुदैवाने आतापर्यंत मी चांगली कामगिरी केली. पुढील सामन्यातही अशीच कामगिरी कायम ठेवण्याचा माझा प्रयत्न  राहील. नव्या चेंडूने गोलंदाजी करणाऱ्या बद्रीने श्रीलंकेविरुद्ध १२ धावांत तीन गडी बाद करून विजयात उल्लेखनीय योगदान दिले होते. याशिवाय सुलेमान बेनही मधल्या षटकांमध्ये  धावगतीवर अंकुश ठेवण्यात यशस्वी ठरल्याचे तो म्हणाला.

ख्रिस गेलने केला आराम
इंग्लंडविरुद्ध वानखेडे स्टेडियमवर ५ चौकार व ११ षट्‌कारांसह ४८ चेंडूंत नाबाद १००  धावांचा पाऊस पाडणाऱ्या ख्रिस गेलने बुधवारी सराव न करता हॉटेलमध्ये आराम करणेच पसंत केले. उर्वरित सहकाऱ्यांनी मात्र दोन तास चांगलाच घाम गाळला. सरावाचे वेळी वेस्ट इंडिजचे माजी कर्णधार क्‍लाईव्ह लॉईड हेसुद्धा उपस्थित होते.