सुआरेझच्या दोन गोलांमुळे बार्सिलोना विजयी
- - वृत्तसंस्था

बार्सिलोना : रेड कार्डमुळे सामन्याबाहेर गेलेल्या फर्नांडो टॉरेसमुळे कमकुवत झालेल्या ऍटलेटिको माद्रिदचा बार्सिलोनाने 2-1 असा पराभव केला. चॅंपियन्स लीग स्पर्धेच्या उपांत्यपूर्व फेरीच्या पहिल्या टप्प्यातील या सामन्यात लुईस सुआरेझने केलेले दोन गोल बार्सिलोना संघास तारणारे ठरले. 

काही दिवसांपूर्वी स्पॅनिश लीग स्पर्धेत बार्सिलोनाला पारंपरिक प्रतिस्पर्धी रेआल माद्रिदकडून पराभूत व्हावे लागले होते. चॅंपियन्स लीगच्या या स्पर्धेतही बार्सिलोना पूर्वार्धात अडचणीत आला होता, परंतु सुआरेझने संघावर आलेले पराभवाचे संकट दूर केले. ऍटलेटिको माद्रिद हे त्यांचे स्पॅनिश लीगमधील प्रतिस्पर्धी आहेत, त्यामुळे दोन्ही संघांना एकमेकांची ताकद चांगलीच माहीत आहे. टॉरेसने 25 व्या मिनिटाला शानदार गोल करून ऍटलेटिको माद्रिदला आघाडीवर नेले. पण पाठोपाठ दोन पिवळी कार्ड मिळाल्यामुळे त्याला सामन्याबाहेर जावे लागले आणि हीच घटना बार्सिलोनाच्या पथ्यावर पडली. 

उत्तरार्धात सामन्याचे पारडे बदलत गेले आणि बार्सिलोनाला वर्चस्व मिळवण्याची संधी मिळाली. सुआरेझने हेडर करून बरोबरीचा गोल केला आणि सामना संपायला 16 मिनिटे शिल्लक असताना विजयी गोल केला. आता या दोन संघांत 13 एप्रिलला ऍटलेटिकोच्या घरच्या मैदानावर सामना होईल, त्यातून उपांत्य सामन्यात कोण प्रवेश करणार, हे निश्‍चित होईल.