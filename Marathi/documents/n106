कशी लिहिली जाते मालिका? (मनस्विनी लता रवींद्र)

दृक्‌-श्राव्य माध्यमाचं लिखाण हे नाटक-कविता-ललित साहित्य यांच्या लेखनापेक्षा वेगळं असतं, हे कळलं होतं. ते अधिक टेक्‍निकल असतं, हेही जाणवलं होतं; पण मालिका कशी लिहितात? ती इतर स्क्रिप्टपेक्षा वेगळी दिसते का? नाटकासारखं पात्रांच्या समोर कोनाचं चिन्ह लिहून संवाद लिहायचे, की सिनेमाच्या स्क्रिप्टसारखं पात्राचं नाव वर लिहून खाली संवाद लिहायचे? असे अनेक बेसिक प्रश्न मला पडले होते. 

... तर ‘एका लग्नाची दुसरी गोष्ट’ ही मालिका-सीरिअल मिळाल्यामुळं माझं पर्सनली टेलिव्हिजनबद्दलचं मत बदललं. मला टीव्हीचं लिखाणं आवडू लागलं. ते करताना होणारा मानसिक त्रास, ज्याचा परिणाम कधी कधी फिजिकली तुमच्यावर होतो, तो पुसट होत नाहीसा झाला... पण मुळात मालिकेसाठीचं लिखाण म्हणजे काय? कितीही नाकारलं तरी मालिका हे क्षणभंगुर माध्यम. ते त्या काळाचं आणि बऱ्याचदा त्या काळाच्या मागचंही असतं; पण तरीदेखील भारतात दूरदर्शन येऊन अवघी ३५-४० वर्षं झाली असली, तरी आज त्याची व्याप्ती देशभर आहे. जिथं नाटक-सिनेमा पोचू शकत नाही, अशा छोट्या छोट्या गावांतही टीव्ही पोचलेला आहे. अर्थात त्याचे दुष्परिणामही आहेत; पण त्या मुद्द्यावर मी नंतर येते. मुळात टीव्हीसाठी लिहिणं म्हणजे काय?
* * *

लहान असताना मला कविता सुचायच्या. म्हणजे माझी आई शब्दांचे बरेच खेळ मला सांगायची. जे वाटेल ते पद्यात व्यक्त करायची सवय मला त्यातूनच लागली असेल. लहानाचं मोठ्ठं होता होता वाचनात कथा-कादंबऱ्या-लेख असे अनेक प्रकार आले. गेलाबाजार एखादं-दुसरं नाटकदेखील मी वाचलं लहानपणी; पण ललितकला केंद्रात ॲडमिशन घ्यायचं ठरवलं तेव्हा नाटक पहिल्यांदा साहित्यप्रकार म्हणून वाचलं गेलं असेल. अभ्यासाचा भाग म्हणून त्याच्याकडं नकळत बघितलं गेलं असावं. कारण, त्याआधी नाटक हे रंगमंचावर सादर होताना बघाचयं माध्यम जास्त होतं माझ्यासाठी. नाटकाचा अभ्यास करताना, नाटक कसं लिहितात, याचंही शिक्षण मिळालं. बीएच्या दुसऱ्या वर्षाला ‘संहिता ते प्रयोग’ असा एक विषय आम्हाला असे. सतीश आळेकर सर स्वतः आम्हाला तो शिकवत असत. त्यांच्यासारख्या प्रख्यात नाटककारानं नाटक शिकवण्यासारखी दुसरी कुठली ट्रीट नसेल. मला आठवतं, एकदा आमच्या वर्गात शिकवत असताना त्यांनी आम्हाला ‘विविड साउंड्‌स’बद्दल सांगितलं. लहानपणी लक्षात राहिलेले असे कुठले आवाज आहेत, जे तुम्हाला ड्रॅमॅटिक वाटतात? आमच्या वर्गातल्या सगळ्यांनी आठवणारे वेगवेगळे साउंड्‌स सांगितले. विमानाचा आवाज...दारावर भाजी विकायला येणाऱ्या माणसाचा आवाज...माझी क्‍लासमेट राधिका इंगोले म्हणाली ः ‘आमच्या वरच्या मजल्यावर रोज एक मुलगी दोरीवरच्या उड्या मारायची. तिच्या उड्या मारण्याचा ढब ढब असा आवाज खाली आमच्या घरात यायचा...’ आणि हे ऐकून आळेकर सर म्हणाले होते ः ‘यात नाट्यमयता आहे’. इतक्‍या सुंदर पद्धतीनं नाटक शिकलो आम्ही, की नाटक कसं लिहितात असा प्रश्‍नच पडला नाही. तेपण आपोआप आलं कवितेसारखं. कविता ॲज ए फॉर्म अधिक ॲब्स्ट्रॅक्‍ट. नाटक जास्त मूर्त. कविता नेणीव, तर नाटक जाणीव... पण सिनेमा? मालिका? ते कसं लिहितात? लिहितं झाल्यावर पडलेले हे पहिले प्रश्‍न. सिनेमाच्या तरी स्क्रिप्टच नेटवर मिळतात. सिनेमा-रायटिंगवरची पुस्तकं त्या काळी बरीच वाचून काढली होती. त्यामुळे दृक्‌-श्राव्य माध्यमाचं लिखाण हे नाटक-कविता-ललित साहित्य यांच्या लेखनापेक्षा वेगळं असतं, हे कळलं होतं. ते अधिक टेक्‍निकल असतं हे जाणवलं होतं; पण मालिका कशी लिहितात? ती इतर स्क्रिप्टपेक्षा वेगळी दिसते का? नाटकासारखं पात्रांच्या समोर कोनाचं चिन्ह लिहून संवाद लिहायचे की सिनेमाच्या स्क्रिप्टसारखं पात्राचं नाव वर लिहून खाली संवाद लिहायचे? की कसंही लिहिलं तरी चालतं? हे असे खूप साधे-सरळ, बेसिक प्रश्‍न मला पडायचे; पण कुणाला विचारायचं ? तसं कुणीच नव्हतं आसपास...
* * *

सीन ८
स्थळ ः अमुक अमुक माणसाचं घर
वेळ ः रात्र
पात्र ः अमुक, तमुक आणि ढमुक
अमुक तमुकला म्हणतो, की जे काही होतंय, त्याला तोच जबाबदार आहे. तमुकला ते मान्य नाही. त्याला खूप राग येतो. राग अनावर होऊन तो काचेचा ग्लास फेकत म्हणतो ः ‘बस, बस, बस झाले हे आरोप.’ ढमुक हे ऐकते आणि पळत येते.
अमुकवर चिडून म्हणते ः ‘मी सांगितलं होतं ना नको? हा विषय तमुकसमोर काढायचा नाही. इतक्‍यांदा सांगूनपण तू तेच केलंस.’ अमुक आणि ढमुक यांच्यात वाद होतो आणि वादाच्या ओघात अमुक बोलून जातो ः ‘तमुक हा घराचा खरा वारस नाही. तो खरंतर दत्तक मुलगा आहे.’ हे ऐकून तमुक शॉक्‍ड्‌ होतो. ढमुक हे ऐकून कोसळते. तमुकच्या चेहऱ्यावर धक्का, आश्‍चर्य आणि अगतिकता.
- फ्रिज (म्हणजेच एपिसोड संपला)
स्क्रीन प्ले हा असा असतो...
* * *

...आणि डायलॉग्ज्‌ ?
ते असतात असे ः- 
अमुक ः ‘‘तमुक, मला तुझ्याशी याच विषयावर बोलायचंय; पण तू सतत टाळतोयस मला.’’
तमुक ः ‘‘मी का टाळेन तुला? ज्याच्या मनात अपराधी भाव असतो तो टाळतो...ज्याच्या मनात काही नाही, त्याला देवालाही घाबरायची गरज नाही मित्रा...’’
अमुक ः ‘‘मित्रा? मला तू मित्र म्हणालास?’’
तमुक ः ‘‘हो. कारण, माझ्याकडून दुरावा निर्माणच झालेला नाहीये.’’
अमुक ः ‘‘दुरावा काळानं निर्माण केलाय...परिस्थितीनं निर्माण केलाय. आणि हो, तुझ्या हट्टी स्वभावानंसुद्धा...आज घरात जे काही सुरू आहे, त्याला जबाबदार तू आहेस, तू... पण तुला डोळ्यांना झापड लावून बसण्यात मौज वाटतेय.
हे ऐकून तमुकच्या हातून ग्लास पडतो आणि फुटतो.
अमुक ः ‘‘बस, बस, बस झालं. आतातरी थांबव हे. हे माझं घर आहे, माझी माणसं आहेत. ’’
तोच ढमुक पळत येते.
ढमुक ः ‘‘तुला सांगितलं होतं ना मी, या विषयावर तमुकशी बोलायचं नाही ते.’’
अमुक ः ‘‘किती दिवस तू तमुकची ढाल बनून बसणार आहेस? त्याला कधीतरी सत्य कळायलाच हवंय.’’
ढमुक ः ‘‘नाही...सत्य-असत्य असं काही नाहीये तमुक. तू...तू याच्या बोलण्याकडं लक्ष नको देऊस...’’
अमुक ः ‘‘का ? आता का?’’
ढमुक ः ‘‘तो जे काही करतोय, ते त्याच्या घरच्यांच्या भल्यासाठी करतोय.’’
अमुक ः ‘‘घरचे? ते मानतात याला घरचे म्हणून. नाहीतर दत्तक मुलाला कोण इतकं आपलं मानतं?’’
तमुक ः ‘‘काय? मी दत्तक?’’
सगळे शॉक्‍ड्‌. तमुकच्या चेहऱ्यावर आश्‍चर्य, अगतिकता आणि धक्का...
- फ्रिज...
* * *

मालिकेच्या लिखाणात गोष्ट, स्क्रीनप्ले आणि डायलॉग्ज्‌ हे तीन भाग असतात. गोष्ट हा ढाचा असतो. तो मालिका सुरू होण्याआधी तयार केला जातो. मग येतो स्क्रीनप्ले. यात प्रत्येक एपिसोडची गोष्ट लिहिली जाते. कोण पात्र असतील? त्यांच्यात काय घडेल? ते साधारण कोणत्या विषयावर बोलतील? मूड काय असेल इत्यादी इत्यादी... स्क्रीन प्लेच्या शेवटच्या सीनमध्ये समोरच्याची उत्सुकता ताणली जावी, असं प्रयोजन लिखाणात करावं लागतं; जेणेकरून प्रेक्षक परत दुसऱ्या दिवशी त्याच वेळी तेच चॅनेल लावेल! ही दर एपिसोडची गोष्ट लिहिणारी व्यक्ती स्क्रीनप्ले-रायटर, म्हणजेच पटकथाकार, असते. 
आणि प्रत्यक्षात, त्या प्रसंगात पात्रं काय बोलतील, हे संवादलेखक लिहीत सतो. बऱ्याचदा संवादलेखक आणि पटकथालेखक (म्हणजेच स्क्रीनप्ले-रायटर) वेगवेगळे असतात. ‘एका लग्नाची दुसरी गोष्ट’ची पटकथा चिन्मय मांडलेकर लिहायचा आणि संवाद मी लिहायची. मात्र, कधी कधी एकच लेखक दोन्ही लिहू शकतो. उदाहरणार्थ ः ‘दिल-दोस्ती-दुनियादारी’ ही मालिका जरी मी आणि आशिष पाथरे आणि अमोल पाटील लिहीत असलो, तरी माझ्या एपिसोडसचा स्क्रीनप्ले आणि डायलॉग्ज्‌ मीच लिहिते.
आता नाटक-कथा-कादंबरी हे झाले साहित्यप्रकार. त्यांना एक कलात्मक मूल्य असतं. शिवाय, अर्कायव्हल व्हॅल्यूसुद्धा असते. तेसगळं चिरंतन असू शकतं. मात्र, टीव्हीसाठीचं रायटिंग हे मात्र साहित्य नसतं. साहित्यावर आधारित मालिका मात्र होऊ शकते. नाटकाचं लिखाण केल्यामुळं मी लेखिका आहे, असं जनमानसात मानलं गेलं आणि मला लेखनाची कामं येऊ लागली. मीपण ‘हे बरं जमतंय आपल्याला’ या ओव्हरकॉन्फिडन्समध्ये लिखाणाची कामं शोधू लागले.
मालिकेचं पहिलं काम माझ्याकडं आलं ते ‘असंभव’ या मालिकेचं. गिरीश जोशी या लेखकाशी तेव्हा माझी ओळख झाली. चिन्मय केळकर आणि मी त्याला असिस्ट करणार होतो (पुढं काही कारणास्तव मी आणि चिन्मय केळकर ते काम करू शकलो नाही). पण तोपर्यंत मालिकेला फक्त शिव्याच घातल्या होत्या, तिथं काम करतात कसं, हे माहीत नव्हतं. ‘असंभव’च्या निमित्तानं गिरीश जोशीसारखा एक चांगला शिक्षक भेटला, ज्यानं मालिकेच्या लिखाणाचं गणित आम्हाला उलगडून सांगितलं. त्या वेळी कदाचित फक्त टेक्‍निक म्हणून गोष्टी कळल्या असतील; पण कालांतरानं वेगवेगळ्या टप्प्यांवर मालिकांचं लिखाण करताना त्यानं सांगितलेली बेसिक्‍स फार कामी आली. त्यांचे अर्थ लागू लागले.
* * *

अरेच्चा, विषय कुठून सुरू झाला आणि मी कुठं आले ? हरकत नाही. ‘एका लग्नाची दुसरी गोष्ट’ची उरलेली गोष्ट पुढच्या वेळी सांगेन. तोपर्यंत 
- फ्रिज... !


भारतात ८२३ वाहिन्या...
देशात एकेकाळी केवळ सरकारच्या मालकीची दूरदर्शन हीच एकमेव वाहिनी (चॅनेल) होती. माजी पंतप्रधान दिवंगत पी. व्ही. नरसिंह राव यांनी १९९१ मध्ये आर्थिक उदारीकरणाचं धोरण स्वीकारल्यावर दूरचित्रवाणीच्या क्षेत्रात अक्षरशः क्रांती झाली. रूपर्ट मर्डोक यांच्यासारख्या परदेशी माध्यमसम्राटाचा स्टार टीव्हीच्या माध्यमातून देशात प्रवेश झाला. मर्डोक यांच्यानंतर खऱ्या अर्थानं भारतीय उद्योगसमूहाच्या म्हणजे झी समूहाच्या हिंदी आणि मराठीसह अन्य प्रादेशिक भाषांमधल्या वाहिन्या सुरू झाल्या. आज भारतात अशा तब्बल ८२३ वाहिन्या आहेत. 