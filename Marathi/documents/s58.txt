β संयमी अन्‌ विचारी केन विल्यम्सन

यंदाच्या टी 20 विश्‍वकरंडक स्पर्धेत संघाच्या विजयात कर्णधारांच्या जबाबदारीची चर्चा अन्य स्पर्धांपेक्षा जास्त झाली. यशस्वी नेतृत्त्व देण्यात निश्‍चितच भारताच्या महेंद्रसिंह धोनीचे नाव आघाडीवर राहिल, यात शंकाच नाही. धोनीच्या नेतृत्त्वाचे दाखले अगदी या स्पर्धेकडे बघितले तरी देता येतील. भारताच्या यशात त्याचे नेतृत्त्व नेहमीच चर्चेत राहिले. याच स्पर्धेत असाच एक कर्णधार होता, की ज्याच्याकडे दुर्लक्ष केले गेले म्हणा किंवा संघ विजय मिळवत असूनही त्याचे यश झाकोळले गेले. चर्चा झाली ती त्यांच्या प्रशिक्षकांची. होय, मी न्यूझीलंड संघ आणि त्यांचा कर्णधार केन विल्यम्सनविषयी बोलतोय.. 

अगदी अनपेक्षितपणे कर्णधारपदाची जबाबदारी अंगावर आल्यानंतरही त्याने पहिल्याच टी 20 विश्‍वकरंडकासारख्या मोठ्या स्पर्धेत न्यूझीलंड संघाला दिलेले नेतृत्त्व नक्कीच त्याची क्षमता सिद्ध करणारे ठरले आहे. 

न्यूझीलंड संघाला फारसे चांगले नेतृत्त्व मिळाले नाही, म्हणा किंवा त्यांच्या कर्णधारांच्या कामगिरीची फारशी चर्चा झाली नाही. मार्टिन क्रो हा त्यांचा यशस्वी आणि धूर्त कर्णधार मानला जात होता. मुख्य म्हणजे कर्णधार असताना आघाडीवर राहून स्वतः सर्वोत्तम कामगिरी करत त्याने सहकाऱ्यांसमोर आदर्श ठेवला होता. त्याच्याच नेतृत्वाखाली न्यूझीलंड संघाने सर्वप्रथम एकदिवसीय विश्‍वकरंडक स्पर्धेची उपांत्य फेरी गाठली होती. चर्चेत राहिलेला आणि यशस्वी कर्णधाराच्या यादीत मार्टिन क्रो यांचे नाव अखेरचे ठरत होते. त्यानंतर न्यूझीलंडने अनेकदा कर्णधारपदी अनपेक्षित खेळाडूंची निवड केली. एकवेळ आंतरराष्ट्रीय अनुभव नसतानाही त्यांनी ली जर्मोनसारखा कर्णधार दिला. पण, कर्णधार आणि न्यूझीलंडचे यश ही चर्चा स्टिफन फ्लेमिंगकडे ही जबाबदारी आल्यावर पुन्हा सुरू झाली. फ्लेमिंगच्या कालावधीत न्यूझीलंडने सर्वाधिक यश मिळविले. त्यानंतर डॅनिएल व्हिटोरी कर्णधार झाला. त्यानेही यश मिळविले. ही मालिका ब्रेंडन मॅकल्‌मपर्यंत चालू होती. मॅकल्‌म हा न्यूझीलंडच्या कर्णधारांच्या यादीत वेगळा ठरला. त्याने आपल्या आक्रमक स्वभावाप्रमाणे न्यूझीलंडला आक्रमक नेतृत्त्व दिले. नव्या खेळाडूंना घेऊन त्याने संघ बांधला. त्याच्याच नेतृत्त्वाखाली न्यूझीलंडने एकदिवसीय क्रिकेट स्पर्धेची अंतिम फेरी गाठली. पण, अचानक त्याने टी 20 विश्‍वकरंडक तोंडावर असताना निवृत्तीचा निर्णय घेतला. हा सगळा इतिहास सांगण्याचे कारण याच वेळी संघात रॉस टेलर असताना केन विल्यम्सनच्या गळ्यात नेतृत्त्वाची माळ पडली. 

अनपेक्षितपणे कर्णधाराची जबाबदारी पडल्यावर एखादा खेळाडू गोंधळून जावू शकतो. पण, मॅकल्‌मच्या शाळेत तयार झालेल्या विल्यम्सनने समर्थपणे ही जबाबदारी पेलली. 
न्यूझीलंड क्रिकेटशी 19 वर्षांखालील संघापासून जवळीक असणाऱ्या विल्यम्सनची फलंदाजी म्हणून कामगिरी खूपच यशस्वी आहे. बदली ऑफ स्पिनर म्हणून त्याने गोलंदाजीही केली. मात्र, त्याच्या शैलीवर आक्षेप घेतल्यावर त्याने गोलंदाजी सोडूनच दिली. पण, फलंदाज म्हणून तो कमालीचा यशस्वी ठरला. कर्णधार म्हणूनही त्याने छाप पाडली. आतापर्यंत त्याने 46 सामन्यात न्यूझीलंडचे नेतृत्त्व करताना 31 विजय मिळविले. यात कसोटी, एकदिवसीय आणि टी 20 सामन्यांचा समावेश आहे. टी 20 विश्‍वकरंडक स्पर्धेने त्याला कर्णधार म्हणून खऱ्या अर्थाने ओळख दिली. उपखंडात झालेल्या या स्पर्धेत त्याने संघाला कमालीचे नेतृत्त्व दिले. भारतीय खेळपट्ट्यांबाबत त्याने केलेला ‘होम वर्क‘ कमालीचा होता. त्यामुळेच त्याने ट्रेट बोल्ट आणि टीम साऊदी या प्रमुख गोलंदाजांना बाहेर ठेवण्याचा निर्णय घेतला. पण, त्याच्यापेक्षा प्रशिक्षक माईक हॅसन यांची रणनिती म्हणून याकडे बघितले जाऊ लागले. दोन फिरकी गोलंदाजांना खेळवण्यावर कर्णधार म्हणून केन ठाम होता हे कुणालाच समजले नाही. 

मॅकल्‌मचाच आक्रमक नेतृत्त्वाचा वारसा तो पुढे चालवतोयं असे बोलले जात आहे. पण, ते बरोबर नाही. मॅकल्‌मची व्यूहरचना आक्रमक असायची. दोन स्लिप, गली, शॉर्टलेग अशी रचना मॅकल्‌म सुरवातीपासूनच ठेवायचा. विल्यम्सनने यातील एकही गुण घेतला नाही. त्याने आक्रमक व्यूह रचना कधीच लावलेली दिसून आली नाही. टी 20 क्रिकेटमध्ये पांढऱ्या चेंडूचा त्याने केलेला अभ्यासही चांगला होता. चेंडू नवा असेपर्यंत तो चांगला हलतो. एकदा का तो जुना झाला की फलंदाजाच्या आक्रमकतेवर परिणाम होणार हे त्याने अचूक हेरले आणि त्याच प्रमाणे गोलंदाजीत बदल करून टी 20 स्पर्धेत प्रतिस्पर्धी संघांना हैराण केले. तो कमालीचा संयमी आणि विचारी आहे. मुख्य म्हणजे मैदानाबाहेरही तो माणूस म्हणून मोठा आहे. पाकिस्तानविरुद्ध 2014 मध्ये झालेल्या एकदिवसीय सामन्यांच्या मालिकेतील त्याने संपूर्ण मानधन त्याच वर्षी पाकिस्तानात पेशावर येथील शाळेवर झालेल्या दहशतवादी हल्ल्यात मृत झालेल्या आणि झळ पोचलेल्यां विद्यार्थ्यांसाठी दिले होते. त्याच्यातील माणूसकी आणि सामाजिक बांधिलकी यातून दिसून येते. त्याचा सकारात्मक दृष्टिकोनही महत्त्वाचा आहे. उपांत्य फेरीत हरल्यावर त्यांना कच खाऊ म्हटले जाऊ लागले. पण, "आम्ही हरलो म्हणजे सगळे संपले नाही. आम्ही यश मिळविले आहे. महत्त्वाच्या क्षणी खेळ उंचावू शकलो नाही. त्यापेक्षा एका दर्जेदार संघाकडून आम्ही हरलो हे लक्षात घ्या. आमची युवा पिढी तयार होत आहे. भविष्यात आम्ही निश्‍चित यश मिळवूच,‘‘ ही त्याची प्रतिक्रिया खूप बोलकी आहे. 

एक स्पर्धा संपली. आता पूर्णवेळ कर्णधार म्हणून त्याची जबाबदारी मोठी आहे. त्याचा कसोटीचा काळ पुढेच आहे. पण, त्यातूनही बाहेर पडण्याची क्षमता आपल्यात असल्याची साक्ष त्याने या टी 20 स्पर्धेत दिली आहे.



