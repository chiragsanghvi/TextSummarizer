अश्‍विन-धोनी संघर्ष नसल्याचे दाखवण्याचा प्रयत्न

मुंबई - अव्वल फिरकी गोलंदाज आर. अश्‍विनवर मैदानात अन्याय करणारा महेंद्रसिंह धोनी मैदानाबाहेर मात्र त्याचे गुणगान गात आहे. आर. अश्‍विनला आयपीएलच्या सलामीच्या सामन्यात एकच षटक देण्याचा घेतलेला निर्णय विचारपूर्वक होता, असा दावा धोनीने केला.

आर. अश्‍विनला एकच षटक का दिले, याचे नेमके कारण कर्णधारच सांगू शकेल. विश्‍वकरंडकातील उपांत्य लढत, तसेच भारत-दक्षिण आफ्रिका एकदिवसीय लढतीच्या वेळी असलेल्या विकेटपेक्षा ही विकेट वेगळी होती. ही विकेट मध्यमगती गोलंदाजांना जास्त पोषक होती. आर. अश्‍विन चांगला गोलंदाज आहे; पण आमच्या वेगवान गोलंदाजांनीही चांगली कामगिरी केली. विकेट घेतानाच धावा रोखणेही महत्त्वाचे होते.
- अजिंक्‍य रहाणे,(सामन्यानंतरच्या पत्रकार परिषदेत)

विश्वकरंडक टी-२० स्पर्धेपूर्वी आर. अश्‍विन हा धोनीच्या सर्वांत विश्‍वासातील गोलंदाज असल्याचे सांगितले जात होते. मात्र, आता आयपीएलच्या सलामीच्या लढतीत खेळपट्टी फिरकी गोलंदाजांनाही साथ देत असताना धोनीने आर. अश्‍विनला एकच षटक दिले. एवढेच नव्हे, तर त्याच्याकडे चेंडू सोपवण्यापूर्वी नवोदित फिरकी गोलंदाज एम. अश्‍विनला गोलंदाजी दिली आणि त्याला पूर्ण चारही षटके गोलंदाजी करण्याची संधी दिली. आयपीएल लढतीत आर. अश्‍विनने पहिल्याच चेंडूवर विकेट घेतल्यावरही त्याला दुसरे षटक दिले नाही.

मुंबईत वेस्ट इंडीजविरुद्ध उपांत्य लढतीत अश्‍विनला दोनच षटके देण्यात आली. त्या वेळी दव असल्यामुळे अश्‍विनला उर्वरित षटके न दिल्याचा दावा धोनीने केला होता; पण अश्‍विनने, ‘‘दव पडले, त्या वेळी मी गोलंदाजीच केली नाही. मला दोन षटकांनंतर गोलंदाजी का मिळाली नाही हे माहिती नाही. १२ चेंडूंत एका विकेटचीही संधी मिळाली होती,’’ असे सांगितले होते. एवढेच नव्हे, तर कर्णधार दवाबाबत नेमके काय म्हणाला, हे माहिती नसल्याचेही सांगितले होते. 
धोनीने हे प्रकरण सौम्य करण्याचा प्रयत्न केला. तो म्हणाला, अश्‍विनने अनेकदा महत्त्वाच्या विकेट घेऊन प्रतिकूल परिस्थितीतून संघाला बाहेर काढले आहे. सामन्यातील कोणत्याही टप्प्यात तो प्रभावी ठरू शकतो. मुंबईची सुरवात खराब होती. त्यांच्यावर दडपण आले होते. अशा परिस्थितीत नवोदित गोलंदाजास मारा करण्याची संधी दिली, तर त्याचा आत्मविश्‍वास उंचावतो आणि भविष्यात त्याचा उपयोग होऊ शकतो. त्यामुळेच एम. अश्‍विनला गोलंदाजी दिली, तसेच रजत भाटियाचा मारा कायम ठेवला. आर. अश्‍विनने एक षटक टाकल्यावर खेळपट्टीचा विचार करून पुन्हा मध्यमगती गोलंदाजांकडे चेंडू सोपवला.
