अर्थसंकल्पाकडून शेअर बाजाराची निराशा
मुंबई - केंद्रीय अर्थसंकल्पाचे भाषण सुरु असताना सेन्सेक्समध्ये तब्बल 600 अंशांची घसरण झाली होती. सेन्सेक्सने 22,494.61 ची नीचांकी पातळी गाठली होती. आता मात्र मुंबई शेअर बाजाराचा निर्देशांक सावरला आहे. मात्र, अर्थसंकल्पाकडून शेअर बाजाराची निराशा झाल्याचे चित्र आहे.

सेन्सेक्स 23,024.64 पातळीवर असून त्यात 129.66 अंशांची घसरण झाली आहे. राष्ट्रीय शेअर बाजाराचा निर्देशांक निफ्टीमध्ये देखील सुमारे 100 अंशांनी घसरण झाली होती. निफ्टी सध्या (1 वाजून 04 मिनिटे) 7,007.65 पातळीवर आहे त्यात 22.10 अंशांची घसरण झाली आहे. निफ्टीने इंट्राडे व्यवहारात 6,825.8 नीचांकी पातळी गाठली आहे. 

शेअर बाजारात निराशाजनक वातावरण आहे. पेट्रोल मोटारीवर एक टक्का सेस तर डिझेल मोटारींवर 2.5 टक्के सेस लावला जाणार आहे. तसेच 10 लाखांपेक्षा अधिक किंमतीच्या गाड्या महाग होणार आहे. त्यामुळे ऑटो क्षेत्राला फटका बसण्याची शक्यता आहे. सध्या, मुंबई शेअर बाजारात टाटा स्टील, आयसीआयसीआय बँक, एसबीआय आणि रिलायन्स यांचे शेअर्स सर्वाधिक वधारले आहे. तर आयटीसी, मारुती, झी, विप्रो आणि सिप्ला कंपनीचे शेअर्स सर्वाधिक घसरले आहेत