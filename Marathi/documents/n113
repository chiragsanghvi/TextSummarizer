नववर्षाच्या स्वागतासाठी कलाकार सज्ज

कलाकार म्हटलं की, चित्रीकरण एके चित्रीकरण त्यातून सवड मिळणे हे त्यांच्यासाठी दुरापास्तच...अर्थात रोजचंच हे शेड्यूल कितीही बिझी असलं तरी नववर्षाचे स्वागत जल्लोषात करण्याची इर्जिकच जणू या कलाकार मंडळींनी केली आहे. सरत्या वर्षातील अधुरे संकल्प तडीस नेण्याबरोबर नवीन काही संकल्प सोडत ही मंडळी नववर्षाच्या स्वागतासाठी सज्ज झाली आहे. त्यांचे नववर्षाचे सेलिब्रेशन आणि संकल्प जाणून घेऊन यात त्यांच्याच शब्दांत...

कामामध्ये ‘रिस्क‘ घेणार ः अमेय वाघ 
हे वर्ष खूप छान गेलं. मालिका, नाटक, सिनेमा या तिन्ही माध्यमांतील सुंदर कलाकृतींत भाग घेता आला. उत्तमोत्तम भूमिका साकारायला मिळत आहेत, याचा मला आनंद आहे. मला कामामध्ये "रिस्क‘ घ्यायला खूप आवडतं. येत्या वर्षीचा संकल्प हाच असेल, की मी कामामध्ये अधिकाधिक आव्हानात्मक भूमिका स्वीकारीन. मालिकेच्या चित्रीकरणामध्ये व्यस्त असतो. त्यामुळे पुण्याला जाऊन मित्रांना भेटण्याची, त्यांच्यासोबत मजा मस्ती करण्याची संधी शोधत असतोच. नवीन वर्षाचे स्वागत करण्यासाठी आम्ही सर्व एकत्र जमणार आहोत. 

नाटकात काम करण्याची इच्छा ः सुयश टिळक 
सरत्या वर्षात मालिकेत साकारलेली व्यक्तिरेखा प्रेक्षकांना खूप भावली. पुढील वर्षात माझे काही चित्रपट येणार आहेत. तसेच नाटकात काम करण्याची खूप इच्छा आहे. उत्तम स्क्रिप्ट मिळण्याची मी वाट पाहत आहे. "ऍनिमल मॅटर टू मी‘ ही संस्था भटक्‍या अथवा सोडून दिलेल्या पाळीव प्राण्यांसाठी काम करते. या संस्थेसोबत मी काही दिवसांपासून काम करत आहे. या वर्षी संस्थेच्या माध्यमातून प्राण्यांसाठी आणखी काम करण्याचा माझा प्रयत्न राहील. 

"थर्टी फर्स्ट‘ कलाकारांसमवेत ः ईशा केसकर 
31 डिसेंबर म्हटलं, की मित्रमैत्रिणींसोबत धमाल ही ठरलेली असतेच; परंतु मालिकांच्या चित्रीकरणांमध्ये व्यस्त असल्याने यंदाच्या नवीन वर्षाचं स्वागत हे सेटवरच सहकलाकारांसमवेत धमाल करत करणार आहे. एके वर्षी आम्ही कॉलेजमधील मित्रमैत्रिणींनी मिळून नवीन वर्षाची सुरवात रस्त्यावर राहणाऱ्या कुटुंबांना मदत करून केली होती. त्यांना जेवण व धान्याचं वाटप केलं होतं. ते सेलिब्रेशन मला कायम लक्षात राहील. अशा पद्धतीने सामाजिक उपक्रमांमध्ये सहभागी होण्याचा माझा प्रयत्न राहील. मागील वर्षात मी जास्तीत जास्त स्वावलंबी होण्याचा संकल्प केला होता. तो बऱ्यापैकी पूर्ण झाला आहे. नखं खाण्याची सवय घालविण्यासाठीही प्रयत्न करेन. 

मित्रमैत्रिणींसोबत ट्रेकिंग ः सखी गोखले 
नवीन वर्षाचे सेलिब्रेशन म्हटले, की शाळेचे दिवस आठवतात. "सह्याद्री स्कूल‘ ही माझी शाळा. माझ्या शाळेच्या आजूबाजूचा परिसर निसर्गरम्य आहे. शाळेत शिकत असताना आम्ही 31 डिसेंबरला खूप धमाल करायचो. वेगवेगळे प्लॅन आखले जायचे. यंदाच्या वर्षीदेखील 31 डिसेंबरला मित्रमैत्रिणींसमवेत शाळेत पुन्हा जाणार आहे. तसेच ट्रेकिंगचा प्लॅनही बनविला आहे. जग फिरायचे हा माझा संकल्प आहे. मागच्या वर्षात तो पूर्ण झाला नाही. यंदाच्या वर्षी त्याची पुन्हा सुरवात करणार आहे. 