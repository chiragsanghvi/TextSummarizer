

पुट्टिंगल देवी मंदिरातील दुर्घटना राष्ट्रीय आपत्ती म्हणून जाहीर करावी, अशी मागणी केरळ सरकारने केंद्र सरकारकडे केली आहे. ही दुर्घटना राष्ट्रीय आपत्ती म्हणून जाहीर करण्यासाठी केंद्र सरकारने आवश्यक ती पावले तातडीने उचलावी, असे केरळचे मुख्यमंत्री उम्मन चंडी यांनी म्हटले आहे. राज्य सरकारने गुरुवारी सर्वपक्षीय बैठक बोलावली असून त्यामध्ये फटाक्यांच्या आतषबाजीबाबत धोरण ठरविण्यात येईल, अशी अपेक्षा आहे.
दरम्यान पुट्टिंगलदेवी मंदिरात लागलेल्या भीषण आगीनंतर आता त्या परिसरात राहणाऱ्या नागरिकांना मोडकळीस आलेली घरे, दूषित झालेले विहिरींमधील पाणी, रसायने आदी समस्यांना तोंड द्यावे लागत आहे. या दुर्घटनेत आतापर्यंत ११३ जण मरण पावले आहेत.
या परिसरात राहणाऱ्या ज्या नागरिकांची घरे मोडकळीस आली आहेत त्यापैकी काही जणांनी नातेवाईकांच्या घरी आश्रय घेतला आहे, तर काही जण मोडकळीस आलेली घरे दुरुस्त करण्याच्या प्रयत्नात आहेत. या नागरिकांना पिण्याच्या शुद्ध पाण्याची समस्याही भेडसावत आहे कारण बहुसंख्य विहिरी फटाक्यांचा कचरा आणि दगडमातीचा ढिगारा यामुळे भरल्या आहेत. फटाक्यांचा आणि दगडमातीचा खच विहिरींमध्ये असल्याने पाण्याखाली काय आहे याचा अंदाज येत नाही, त्यामुळे काही जणांनी पाण्यात आणखी मृतदेह असण्याची भीती व्यक्त केली आहे 

