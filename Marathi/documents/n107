नवा चित्रपट : वजीर

खिळवून ठेवणार नेटका थरारपट 

आयुष्य बुद्धिबळाच्या खेळासारखं असतं आणि मोठी ‘सत्ता‘ असलेले उंट, हत्ती, घोडे दुबळ्या ‘वजीरां‘चा उपयोग करून घेत असल्याचं कायमच दिसतं. ‘वजीर‘ हा विधू विनोद चोप्रा आणि अभिजात जोशी यांनी लिखित व बिजॉय नंबियार दिग्दर्शित चित्रपट मात्र हुशार वजीर हत्तींचाही कसा वापर करून घेतात याची गोष्ट सांगतो. कथा सांगण्यासाठी बुद्धिबळाच्या खेळाचा छान उपयोग, अमिताभ बच्चन आणि फरहान अख्तरचा देखणा अभिनय, संकलकांची नेटकी कामगिरी, कर्णमधुर संगीत अशा अनेक जमेच्या बाजू असलेला हा थ्रिलर बऱ्यापैकी खिळवून ठेवतो. गुंडाळलेला शेवट व कथेतील आधीच लक्षात येणारे ट्विस्ट या चित्रपटातील त्रुटी आहेत. 

‘वजीर‘ची कथा आहे दानिश अली (फरहान अख्तर) या पोलिस अधिकाऱ्याची. पत्नी रुहाना (आदिती राव हैदरी) व मुलीबरोबर दिल्लीत राहणाऱ्या दानिशच्या आयुष्यात कामावर असताना एक अपघात होतो आणि त्यांचा संसार उधळला जातो. खचलेला, स्वतःवर चिडलेला, सुडाच्या आगीनं पेटून उठलेल्या सैरभैर दानिशची भेट पंडित ओंकारनाथ धर (अमिताभ बच्चन) या बुद्धिबळाच्या शिक्षकाशी होते. आनंदी व हसतमुख ओंकारनाथच्या यांच्या आयुष्यामध्येही एक सल आहे, मात्र ती दूर करण्याची ताकद या दोन्ही पाय गमावलेल्या शिक्षकामध्ये नाही. बुद्धिबळ शिकण्याच्या निमित्तानं दोघांची मैत्री होते. काश्‍मीरमधून निवडून आलेला मंत्री इझाद कुरेशी (मानव कौल) या दोघांच्या आयुष्यात येतो आणि कथा मोठी वळणं घेत उत्कंठा वाढवत जाते. 

बुद्धिबळाच्या खेळाचा संदर्भ घेत, त्यातील डाव आणि प्रतिडावांची उदाहरणं घेत पुढं सरकणारी सुडाची ही कथा मनोरंजक आहे. ओंकारनाथ आणि दानिशची घट्ट होत जाणारी मैत्री व तिचा ओंकारनाथ करीत असलेला उपयोग हा कथेचा मूळ धागा आहे. ‘चाल का न कोई चालचलन है, दोगलापन एक ही नियम है,‘ असा विचार करणारे ओंकारनाथ आणि मैत्रीत प्राणाची आहुतीही द्यायला तयार असलेला दानिश यांच्यातील नातं कसं पुढं सरकतं हा चित्रपटातील मनोरंजक भाग आहे. हे दाखविताना अनेक प्रश्‍न अनुत्तरित राहतात, मात्र प्रसंगाची योग्य निवड, पटकथेची घट्ट वीण आणि अत्यंत नेटक्‍या संकलनामुळं प्रेक्षकांना विचार करायला वेळच मिळत नाही. ‘शैतान‘ आणि ‘डेव्हिड‘सारखे वेगळे चित्रपट देणारे दिग्दर्शक नंबियार यांनी आपलं मांडणीतील वेगळेपण इथंही राखलं आहे. सानू वर्गिस यांचा कॅमेरा हा संघर्ष नेमका टिपतो. शंतनू मोईत्रा व अंकित तिवारी यांनी संगीतबद्ध केलेली सर्वच गाणी श्रवणीय झाली आहेत. सोनू निगम व श्रेया घोषाल यांच्या आवाजातील ‘तेरे बीन‘ व अमिताभ बच्चन यांच्या आवाजातील ‘खेल खेल में‘ ही गाणी लक्षातही राहतात. 

अमिताभ बच्चन नेहमीप्रमाणंच अभिनयाचा वस्तुपाठच सादर करतात. हा महानायक पहिल्या क्षणापासून भूमिकेवर घेत असलेली घट्ट पकड थक्क करते. ‘पिकू‘नंतर इथंही त्यांनी संवादफेकीचा नवाच लहेजा पकडला आहे. फरहान अख्तरनं अनेक छटा असलेला दानिश छान पेलला आहे. केवळ देहबोली आणि नजरेतून त्यानं अनेक प्रसंग जिवंत केले आहेत. खलनायकी भूमिकेत मानव कौलची चांगली छाप पडते. आदिती राव हैदरीने छोट्या भूमिकेतही ठसा उमटवला आहे. 

एकंदरीतच, अभिनय आणि संकलनामुळं खिळवून ठेवणारा हा नेटका थरारपट एकदा पाहण्यासारखा नक्कीच आहे. 

श्रेणी : 3.5 

निर्मिती : विधू विनोद चोप्रा 
दिग्दर्शक : बिजॉय नंबियार 
भूमिका : अमिताभ बच्चन, फरहान अख्तर, आदिती राव हैदरी, मानव कौल