
निवडक ब्लॉगर्सना अमेरिकेत आश्रय देण्याची तयारी
वॉशिंग्टन- बांगलादेशात अनेक ब्लॉगर्सची हत्या झाल्यानंतर निवडक ब्लॉगर्सना आश्रय देण्याची तयारी अमेरिकेने दर्शवली आहे. बांगलादेशात बहुतांश सर्वच ब्लॉगर्सच्या जिवाला धोका आहे कारण ते नास्तिक आहेत व ते मूलतत्त्ववाद्यांना आवडत नाही. तेथे अनेक धर्मनिरपेक्ष लेखक, कार्यकर्ते व ब्लॉगर्स यांची हत्या झाली आहे.अमेरिकेच्या परराष्ट्र खात्याचे उपप्रवक्ते मार्क टोनर यांनी सांगितले, की निवडक ब्लॉगर्सना आश्रय देण्याची आमची तयारी आहे. पण त्या प्रस्तावाचा तपशील अजून अंतर्गत गृहमंत्रालयाने तयार केलेला नाही. त्याबाबत विचार सुरू आहे. बांगलादेशात अलीकडेच नझीमुद्दीन समाद (वय २८) या ब्लॉगरचा खून झाला असून तो जगन्नाथ विद्यापीठात कायद्याचे शिक्षण घेत होता व त्याने इस्लामी मूलतत्त्ववाद्यांवर फेसबुकच्या माध्यमातून टीका केल्याने त्याला ढाक्यातील सुत्रापूर येथे ठार करण्यात आले. टोनर यांनी सांगितले की, कायद्याचे प्रशिक्षण घेणाऱ्या विद्यार्थ्यांला बुधवारी रात्री ज्या पद्धतीने ठार करण्यात आले ते क्रूरपणाचे आहे. नझीमुद्दीनच्या कुटुंबीयांच्या दु:खात आम्ही सहभागी आहोत, हिंसक दहशतवादा विरोधात लढण्यासाठी बांगलादेशातील लोकांना अमेरिकेचा पाठिंबा आहे. गेल्या वर्षी चार धर्मनिरपेक्ष ब्लॉगर्सची बांगलादेशात हत्या करण्यात आली होती. गेल्या महिन्यात एका धर्मातरित ख्रिश्चनाची कुरिग्रमा येथे तिघांनी गोळ्या घालून हत्या केली.


