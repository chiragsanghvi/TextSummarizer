
राजकीय स्थैर्य हे भारताच्या प्रगतीचे कारण – मोदी
सौदी अरेबिया भेटीच्या पहिल्या दिवशी येथील भारतीय लोकांना मोदी यांनी संबोधित केले
भारताच्या प्रगतीचे व आर्थिक विकासाचे कारण देशातील राजकीय स्थैर्य हे आहे, असे प्रतिपादन पंतप्रधान नरेंद्र मोदी यांनी केले.
सौदी अरेबिया भेटीच्या पहिल्या दिवशी येथील भारतीय लोकांना मोदी यांनी संबोधित केले. प्रेक्षकांतील काहींनी ‘भारतमाता की जय’ अशा घोषणा दिल्या, तेव्हा मोदी म्हणाले की ३० वर्षांनंतर भारताला पूर्ण बहुमत असणारे सरकार मिळाले आहे. भारतातील युवक हे देशाचे बलस्थान आहे. बुद्धिमान आणि तंत्रज्ञानस्नेही असलेल्या कार्यबळाची जगाला गरज आहे. शेती, उद्योग आणि सेवाक्षेत्रात भारताची उल्लेखनीय प्रगती असल्याचे त्यांनी सांगितले.
जागतिक आर्थिक परिस्थिती विपरीत असतानाही भारताने आपली अर्थव्यवस्था बळकट केली असून जगात ‘नवी आशा’ निर्माण केली आहे. काही जण याचे वर्णन ‘तेजस्वी तारा’ असे करत आहेत, असे सांगून मोदी म्हणाले की, भारत हा पूर्वी जगातील ‘अनेक देशांपैकी एक’ होता, परंतु आता तो ‘अतिशय महत्त्वाचा देश’ झालेला आहे. तीन देशांच्या दौऱ्याच्या अखेरच्या टप्प्यात नरेंद्र मोदी यांचे शनिवारी सौदी अरेबियामध्ये आगमन झाले

