
'भारतीय अर्थव्यवस्था 10 लाख कोटी डॉलर होणार'
नवी दिल्ली - ‘‘जागतिक पातळीवर आव्हानात्मक परिस्थिती असताना भारतीय अर्थव्यवस्थेत गतीने सुधारणा होत आहे. भारतीय अर्थव्यवस्था पुढील दोन दशकांत 10 लाख कोटी डॉलरवर पोचवण्याची क्षमता आपल्यात आहे,‘‘ असे राष्ट्रपती प्रणव मुखर्जी आंतरराष्ट्रीय व्यापार मेळाव्यात बोलताना म्हणाले. 

प्रणव मुखर्जी यांनी शनिवारी दिल्लीतील प्रगती मैदानावर 35 व्या आंतरराष्ट्रीय व्यापार मेळाव्याचे उद्घाटन केले. पंतप्रधान मोदी यांच्या महत्त्वाकांक्षी ‘मेक इन इंडिया‘ मोहिमेला बळ देणे आवश्यक असल्याचे त्यांनी यावेळी बोलताना सांगितले. देशांतर्गत उत्पादन वाढवण्यासाठी पुढाकार घेतला पाहिजे. भारताने आशिया, आफ्रिका व लॅटिन अमेरिका या देशांवर निर्यातीसाठी लक्ष केंद्रीत करायला हवे. त्यामुळेच बाह्य क्षेत्रातील आव्हानांपुढे टिकून राहण्यासाठी मदत मिळणार आहे. 

‘‘सध्या भारत 2.1 लाख कोटी डॉलरची अर्थव्यवस्था आहे. उत्पादन क्षेत्रावर जोर आणि नावीन्यपूर्ण पद्धतीचा अवलंब केल्यास येत्या दोन दशकांत भारतीय अर्थव्यवस्था 10 लाख कोटी डॉलरवर पोचवण्याची आपल्यात क्षमता आहे. गेल्या काही वर्षांच्या काळात जगात आर्थिक मंदी आहे. शिवाय प्रमुख अर्थव्यवस्थांना याचा फटका बसला आहे. मात्र भारत अश्या आव्हानात्मक जागतिक आर्थिक परिस्थितीतही ठाम उभा आहे.‘‘ असे मुखर्जी बोलताना म्हणाले.

