पुरस्कारवापसीने काय होते?- कमल हासन

नवी दिल्ली- देशातील साहित्यिक, कलाकार, शास्त्रज्ञ यांच्याकडून असहिष्णू वातावरणाविरोधात पुरस्कारवापसी सुरू असली तरी सुप्रसिद्ध अभिनेते कमल हासन यांनी पुरस्कारवापसीवरच प्रश्न उपस्थित केला आहे. ‘पुरस्कारवापसीने काय होते?’ असा प्रश्न करीत हा प्रकार निरर्थक असल्याचे मत व्यक्त केले.

कमल हासन म्हणाले, ‘पुरस्कार परत करून काहीही साध्य होत नाही. असहिष्णुतेला बुद्धिमत्तेने चोख उत्तर देणे अपेक्षित असते. पुरस्कारवापसीने तुम्हाला पुरस्कार प्रदान करणाऱ्या व्यक्तींचा आणि सरकारचा केवळ अपमानच होतो.’
इतर अनेक मार्गांनीही समस्यांकडे लक्ष वेधता येणे शक्य आहे. मी माझा पुरस्कार परत करुन सरकारचा अपमान करणार नाही, असे सांगत असहिष्णुतेविरोधातील आंदोलनापासून आपण दूर राहणार असल्याचे हासन यांनी स्पष्ट केले आहे. चित्रपटसृष्टीतील अमूल्य योगदानासाठी कमल हसन यांना पद्मश्री आणि पद्मभूषण पुरस्काराने सन्मानित करण्यात आले आहे. 