'ईपीएफ'वर सरकारची सपशेल माघार 
वादग्रस्त करतरतूद अर्थमंत्री जेटली यांच्याकडून रद्द
नवी दिल्ली - कर्मचाऱ्यांच्या कष्टाचा पैसा असलेल्या कर्मचारी भविष्य निर्वाह निधीच्या (ईपीएफ) 60 टक्के हिश्‍शावर कर आकारणीच्या प्रस्तावाला सर्व स्तरांतून झालेला कडाडून विरोध आणि या मुद्द्यावरील वाढत्या असंतोषामुळे खुद्द पंतप्रधान नरेंद्र मोदींनी केलेला हस्तक्षेप; या पार्श्‍वभूमीवर अर्थमंत्री अरुण जेटली यांनी सपशेल माघार घेतली. 

"ईपीएफ‘वर करआकारणीचा वादग्रस्त प्रस्ताव रद्द करत असल्याची घोषणा जेटली यांनी आज लोकसभेत केली. या निर्णयामुळे कोणत्याही कर्मचाऱ्याला आपल्या भविष्य निर्वाह निधीच्या रकमेवर कर द्यावा लागणार नाही.

अर्थमंत्री अरुण जेटली यांनी 29 फेब्रुवारीला जाहीर केलेल्या अर्थसंकल्पात भविष्य निर्वाह निधीत आणि राष्ट्रीय निवृत्तिवेतन योजनेत (नॅशनल पेन्शन स्कीम-एनपीएस) जमा होणाऱ्या रकमेपैकी निवृत्तीच्या वेळी काढल्या जाणाऱ्या 40 टक्के रकमेवर कर आकारला जाणार नाही, असे म्हटले होते. म्हणजेच उर्वरित 60 टक्‍के रकमेवर कर आकारणीचा हा प्रस्ताव होता. सोबतच, मासिक उत्पन्न पंधरा हजार रुपयांपेक्षा कमी असल्यास त्यावर कर लागणार नाही, असेही प्रस्तावात म्हटले होते. तब्बल तीन कोटी जणांचे मासिक उत्पन्न पंधरा हजारांपेक्षा कमी आहे. साहजिकच, या प्रस्तावामुळे पेन्शन योजनेकडे वळणाऱ्यांची संख्या वाढेल, तसेच निवृत्तिवेतन निधीतून रक्कम काढण्याचे टाळतील, त्यामुळे त्यांची आर्थिक सुरक्षा कायम राहील. तसेच या प्रस्तावामुळे फक्त 60 लाख लोकांनाच कर द्यावा लागेल, असा सरकारचा कयास होता. परंतु, अर्थमंत्र्यांच्या या घोषणेपाठोपाठ सरकारी, खासगी क्षेत्रांतील सर्व कर्मचाऱ्यांमध्ये संतापाची लाट उसळली होती.

सरकारमधील उच्चपदस्थांच्या वक्तव्याने गोंधळात आणखी भर पडली. महसूल सचिव हसमुख अडिया आणि अर्थ राज्यमंत्री जयंत सिन्हा यांची "ईपीएफमधील रक्कम नव्हे, तर त्यावरील व्याज करपात्र असेल,‘ अशी वक्तव्ये सरकारी भूमिकेबाबत संशय वाढविणारी होती. अखेर श्रम मंत्री बंडारू दत्तात्रेय यांनी यावर सारवासारव केली आणि सरकार सर्व घटकांशी विचारविनिमय करून योग्य तो निर्णय घेईल, असे सांगितले. त्यानंतर रविवारी (ता. 6) पंतप्रधान नरेंद्र मोदींनी यात हस्तक्षेप करून अर्थमंत्र्यांना आदेश दिला. या साऱ्या पार्श्‍वभूमीवर अर्थमंत्री जेटली यांनी आज संसदेत सरकारतर्फे निवेदन देऊन हा वादग्रस्त प्रस्ताव रद्द केला जात असल्याचे स्पष्ट केले.

लोकसभेत याच मुद्द्यावर कॉंग्रेसचे नेते मल्लिकार्जुन खर्गे यांनी स्थगन प्रस्तावाची नोटीस दिली होती. परंतु, या निवेदनाबाबत अर्थमंत्र्यांनी चार मार्चलाच पूर्वसूचना दिली असल्याचे म्हणत लोकसभाध्यक्षांनी खर्गेंची मागणी फेटाळून लावली. त्यानंतर जेटली यांनी निवेदन सभागृहात वाचून दाखवले. अर्थात, "नॅशनल पेन्शन स्कीम‘मधील रकमेला मात्र ही सुट लागू होणार नाही. अर्थमंत्र्यांनी जनतेला भविष्य निर्वाह निधीमध्ये जास्तीत जास्त गुंतवणूक करण्यास सांगितले, तसेच या मुद्द्यावर व्यापक चर्चा करण्याचे आवाहन केले. अर्थमंत्र्यांच्या औपचारिक घोषणेमुळे "ईपीएफ‘वर कर आकरणीचा धोका टळला आहे.
अर्थसंकल्पातील मूळ प्रस्तावामुळे देशभरातील तब्बल सहा कोटी कर्मचाऱ्यांना याचा थेट फटका बसेल असा अंदाज व्यक्त केला जात होता. संसदेमध्येही विरोधकांनी यावर सरकारला जाब विचारण्याचा प्रयत्न केला होता. सरकारला या असंतोषाची झळ बसू लागताच अर्थमंत्री अरुण जेटली यांनी लोकसभेत अर्थसंकल्पावरील चर्चेच्या उत्तरादरम्यान या मुद्द्याची सरकार गांभीर्याने दखल घेईल असे स्पष्ट केले होते. परंतु, सभागृहाबाहेरही हा विषय आणखी तापला. कॉंग्रेस आणि डाव्या पक्षांशी संबंधित कर्मचारी संघटनांसोबतच राष्ट्रीय स्वयंसेवक संघप्रणीत भारतीय मजदूर संघानेही तीव्र नाराजी व्यक्त केली.

सोशल मीडियावरूनही सरकारला टीकेचा भडिमार सहन करावा लागला. तसेच या प्रस्तावाच्या विरोधात ऑनलाइन याचिकेवर तब्बल एक लाख लोकांनी स्वाक्षऱ्या करून सरकारविरुद्ध रोष प्रकट केला. एवढेच नव्हे, तर सत्ताधारी भाजपच्या खासदारांनीही दबक्‍या आवाजात "आपल्याच सरकारला‘ फेरविचाराचे आवाहन केले होते. कॉंग्रेसचे उपाध्यक्ष राहुल गांधींनीही सरकारकडे "ईपीएफ‘वरील कर रद्द करण्याची मागणी केली. तसेच कॉंग्रेसने देशव्यापी आंदोलन करण्याचा इशारा दिला होता. आसाम, पश्‍चिम बंगाल, केरळ, तमिळनाडू आणि पुद्दुचेरी या पाच राज्यांमधील विधानसभा निवडणुकांमध्ये या मुद्द्याचे भांडवल होऊ शकते, हे लक्षात आल्यानंतर सरकारने वादग्रस्त तरतूद वगळण्याचा निर्णय घेतला.

दबावामुळे सरकार झुकले - राहुल
आसाममध्ये निवडणूक प्रचारादरम्यान "ईपीएफ‘च्या मुद्द्यावरून सरकारवर टिकास्त्र सोडणारे कॉंग्रेसचे उपाध्यक्ष राहुल गांधी यांनी अर्थमंत्री अरुण जेटली यांच्या घोषणेबद्दल आनंद व्यक्त केला. ते म्हणाले, की मोदी सरकार मध्यमवर्गीयांच्या हितांना सुरुंग लावते आहे. म्हणून आपण दबाव वाढविण्याचे ठरवले होते. आता सरकारने प्रस्ताव मागे घेऊन मध्यमवर्गीयांना दिलासा दिला आहे. मध्यमवर्गीयांच्या कष्टाच्या पैशांवर कर आकारणे अनैतिक आहे. यावरून सरकारची जनता विरोधी मानसिकता स्पष्ट दिसते, असाही टोला गांधींनी लगावला