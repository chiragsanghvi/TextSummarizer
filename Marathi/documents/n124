भव्यदिव्य, पण खोडसाळपणा (बाजीराव मस्तानी)

कथा काय?
अतुलनीय शौर्याने बाजीराव पेशव्यांची कारकीर्द जशी उजळून निघाली, तशी त्यांच्या आयुष्यात आलेल्या "मस्तानी‘मुळे ती वादग्रस्तही ठरली. बाजीराव आणि मस्तानी यांच्यामधील प्रेमसंबंध आणि त्यातून या दोघांनाही सहन करावा लागलेला कमालीचा त्रास यावरच "बाजीराव मस्तानी‘ आधारला आहे. पेशव्यांच्या कारभारात धर्मभोळेपणा आणि कर्मकांडांचे स्तोम माजलेले असताना, मस्तानीसारख्या (दीपिका पदुकोन) एका मुस्लिम नर्तकीला बाजीरावांनी (रणवीर सिंग) पत्नीचा दर्जा दिलेला असतो. याला बाजीराव यांची पत्नी काशिबाई (प्रियांका चोप्रा), आई राधाबाई (तन्वी आझमी), भाऊ चिमाजी आप्पा (वैभव तत्त्ववादी) अशा कुटुंबातील सगळ्यांचाच कडाडून विरोध असतो. पुण्यातील ब्राह्मणांनी तर बहिष्कार टाकलेला असतो. पुरोहितांचे प्रमुख असलेले कृष्णाजी भट (यतीन कार्येकर) पेशव्यांचे विविध धार्मिक विधी करायलाही नकार देतात. 

हाय काय? नाय काय?
प्रेमाला कुठलाही धर्म नसतो. धर्मभोळेपणा व कर्मकांडात अडकलेल्या कुटुंब, सहकारी व समाजाचा दबाव झुगारून एका मुस्लिम युवतीशी प्रामाणिकपणे प्रेमाचे नाते जपलेल्या योद्‌ध्याचे उत्तम चित्रण या चित्रपटात दाखविले आहे. कलात्मकतेचा प्रभावी वापर करून चित्रपटात ऐतिहासिक वातावरण निर्माण केले आहे. राजमहाल, हत्ती, घोडे, सैन्य, शस्त्रे, दरबार या नेपथ्य व वेशभूषेमध्ये चित्रपट उजवा ठरला आहे. रणवीर सिंग, दीपिका पुदकोन, प्रियांका चोप्रा, महेश मांजरेकर, वैभव तत्त्ववादी अशा सर्वच कलाकारांनी जीव ओतून उत्कृष्ट अभिनय केला आहे. त्यामुळे प्रेक्षकांचे मनोरंजन करण्याचा हेतू दिग्दर्शकाने साध्य केला आहे.



निव्वळ मनोरंजन म्हणून चित्रपट उत्कृष्ट बनविण्यात संजय लीला भन्साळी यशस्वी झाले आहेत. राजमहाल, डोंगरदऱ्या, सैन्य सर्व पात्रांची वेशभूषा यात त्यांनी कुठेही कसर सोडलेली नाही. त्यामुळे चित्रपट भारदस्त वाटतो. असे असले तरी, भन्साळी यांनी निव्वळ व्यावसायिक स्वार्थ साधूनच हा चित्रपट बनविल्याचे दिसून येते. इतिहासासोबत प्रामाणिक राहण्याची तसदी त्यांनी अजिबात घेतलेली नाही. किंबहुना इतिहासासोबत त्यांनी खोडसाळपणा केल्याचे पदोपदी जाणवते. 

खान बंगशने बुंदेलखंडावर आक्रमण केले. बुंदेलखंडला वाचविण्यासाठी राजा छत्रसाल याने मदतीचा खलिता शिपायांकरवी बाजीरावांना पाठविला. शिपायाच्या वेशात हा खलिता घेऊन चक्क मस्तानीच आल्याच्या प्रसंगाने चित्रपटाची सुरुवात होते. पहारेकऱ्यांचा खात्मा करून मस्तानी थेट बाजीरावांच्या महालात घुसते. एवढेच नाही तर, बाजीरावाच्या मानेवर तलवार ठेवून तुमची आम्हाला मदत हवी असल्याची धमकीवजा विनंती करते. बाजीराव तयार होतात आणि सैन्य घेऊन लढाईवर जातात. बाजीरावांच्या बरोबरीने ती सैन्याचे नेतृत्व करते आणि रणांगणही गाजवते, असा अत्यंत बालीश प्रसंग या चित्रपटात सुरुवातीलाच दाखविण्यात आला आहे. 

युद्ध झाल्यानंतर बाजीराव व छत्रसाल यांची भेट दाखविणे ही त्या कथानकाची गरज होती, पण छत्रसाल यांच्या भेटीच्या अगोदर बाजीराव थेट मस्तानीच्या "बेडरूम‘मध्येच भेटतात, असे दाखविण्यात आले आहे. मुळात, बाजीरावाने छत्रसालाकडून मस्तानीचा स्वीकार केलेला असतो, त्यामुळे मुत्सद्दीपणा असतो. उत्तरेमधील शत्रू कमी करून मैत्रीसंबंध जोपासण्याचा त्यांचा हेतू असतो, पण हे कारण सबंध चित्रपटात कुठेही दाखविलेले नाही. राजा छत्रसाल यांनी खूश होऊन नजराणा म्हणून मस्तानीला दिलेले असते. छत्रसालांवर नजरेसमोर ठेवून हा प्रसंगच चित्रपटात दाखविलेला नाही. शनिवार वाड्यामध्ये छत्रसालाकडून पाठविण्यात आलेल्या विविध नजराण्यांसोबत मस्तानीलाही पालखीतून पाठविले आहे. मुळातच हा अत्यंत नाजूक प्रसंग भन्साळीने विचित्रपणे हाताळला आहे.

चित्रपटाच्या शेवटी दाखविण्यात आलेल्या युद्धाचा प्रसंगही हास्यास्पद आहे. बाजीराव हा पराक्रमी, चाणाक्ष, बुद्धिचातुर्य असलेला, लढायांची नियोजनबद्ध आखणी करणारा असा सेनानी होता. पण सबंध चित्रपटामध्ये तो अविवेकी, तडकाफडकी निर्णय घेणारा, लफडेबाज, काहीसा मद्यपी असल्याचे चित्रित केले आहे. पेशवेपदाच्या 20 वर्षांच्या कारकिर्दीत 40 लढाया करणारा हा योद्धा एकदाही पराजित झालेला नाही. या चित्रपटात तीन लढाया दाखविल्या आहेत, पण त्यात वास्तवदर्शीपणा बिल्कूल नाही. काही संवादांमधूनच बाजीरावाच्या पराक्रमाचे गोडवे गायले आहेत, पण ते न्याय देण्यास पुरेसे नाहीत. मस्तानीच्या महालात घुसून तिच्यावर हल्ला होतो, पण ऐनवेळी बाजीराव येऊन वाचवतो. नानासाहेब पेशवे मस्तानीला कैद करून तिचा छळ करतात, सणाच्या दिवशी काशिबाई मस्तानीच्या महालात जाऊन तिचे औक्षण करतात आणि तिच्यासोबत नृत्यही करतात. निजामासोबत तह यशस्वी झाल्यानंतर बाजीराव नृत्य करतात, असे अनेक अवास्तव आणि आक्षेपार्ह वाटणारे प्रसंग चित्रपटात आहेत.

थोडक्‍यात काय?
चित्रपटाच्या सुरुवातीलाच "यातील सगळेच प्रसंग वास्तववादी असतील असे नाही. गरज म्हणून काही नाटकी प्रसंग घातल्याचे‘ भन्साळी यांनी जाहीर केले आहे. पण नाटकी प्रसंग यावेत, हे गृहीत धरले तरी इतिहासाचे इतकेही विद्रुपीकरण करणे योग्य नाही. "सिनेमॅटी लिबर्टी‘च्या नावाखाली भन्साळी यांनी स्वैराचार केल्याचे जाणवते.