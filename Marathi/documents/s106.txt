इंडिया ओपन बॅडमिंटन आजपासून दिल्लीत सुरू

साईना, श्रीकांतचा जेतेपदाचा निर्धार
नवी दिल्ली - इंडिया ओपन सुपर सिरीज बॅडमिंटन स्पर्धेस मंगळवारपासून सिरीज फोर्ट संकुलात प्रारंभ होत आहे. गतविजेते साईना नेहवाल आणि के. श्रीकांत यांच्यावर भारताची मदार असेल. दोघे विजेतेपद राखण्याच्या निर्धाराने सहभागी झाले आहेत. मंगळवारी पात्रता फेरी आहे. बुधवारपासून मुख्य स्पर्धा सुरू होईल.

साईनाला प्रारंभी या स्पर्धेत यश आले नव्हते; पण तिने गेल्या वर्षी जेतेपद पटकावले. अलीकडे साईनाने ऑल इंग्लंडमध्ये उपांत्यपूर्व; तर स्विस ओपनमध्ये उपांत्य फेरी गाठली. गतवर्षी घोट्याच्या दुखापतीमुळे तिच्या कामगिरीवर परिणाम झाला. त्यामुळे तिला काही स्पर्धांमधून माघार घ्यावी लागली. आता रिओ ऑलिंपिकच्या तयारीसाठी ती सज्ज होत आहे. २६ वर्षांच्या साईनाला सोमवारी राष्ट्रपती प्रणव मुखर्जी यांच्या हस्ते ‘पद्मभूषण’ सन्मान प्रदान करण्यात आला. पहिल्या फेरीत तिची पात्रता फेरीतून आगेकूच केलेल्या खेळाडूशी लढत आहे. पहिल्या फेरीत श्रीकांतची सातव्या मानांकित चीनच्या तियान होऊवेई याच्याशी लढत होईल. दोन वेळचा ऑलिंपिक विजेता लीन डॅन आणि माजी अव्वल खेळाडू ली चोंग वेई हे प्रमुख खेळाडू स्पर्धेत सहभागी झाले आहेत.