
रुपयाच्या मूल्यात मोठी घसरण
मुंबई - डॉलरच्या तुलनेत रुपयात आज (गुरुवार) मोठी घसरण झाली आहे. रुपया सप्टेंबर 2013 च्या नीचांकी पातळीवर पोचला आहे. आंतरराष्ट्रीय बाजारात कच्च्या तेलाच्या किंमती घसरत आहेत. परिणामी इतर देशांच्या चलनांच्या तुलनेत अमेरिकी डॉलर वधारतो आहे. सध्या डॉलरच्या तुलनेत रुपयाचे मूल्य 67.16 रुपये इतके झाले आहे. रुपयाने सकाळच्या सत्रात 67.20 रुपयांची नीचांकी पातळी गाठली आहे. 

रुपयाची घसरण थांबवण्यासाठी रिझर्व्ह बॅंक डॉलरची विक्री करणार आहे. ऑगस्ट 2013 मध्ये रुपयाने आतापर्यंतची सर्वाधिक नीचांकी पातळी गाठली होती.

सध्या मुंबई शेअर बाजाराचा निर्देशांक सेन्सेक्स 24,752.16 पातळीवर व्यवहार करत असून त्यात 101.95 अंशांची घसरण झाली आहे. तसेच राष्ट्रीय शेअर बाजाराच्या निर्देशांकात 35.60 अंशांची घसरण झाली आहे. निफ्टी सध्या 7,526.80 पातळीवर व्यवहार करतो आहे.

