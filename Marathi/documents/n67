विद्याचा 'कहानी' परतणार

‘कहानी‘ हा गूढपट 2012 मध्ये प्रदर्शित झाला होता. कोलकातामध्ये दुर्गापूजेत बेपत्ता झालेल्या पतीचा पत्नीने घेतलेला शोध यात दाखविला आहे.

विद्या बालन हिने यात विद्या बागची ही गर्भवती पत्नीची भूमिका साकारली होती. भारतीय पुरुषसत्ताक पद्धतीत स्त्रीवाद आणि मातृत्वाचे स्थान यावर या चित्रपटात भर देण्यात आला होता. दिग्दर्शक सुजय घोष हे आता ‘कहानी‘चा सिक्वेल आणणार आहेत.

कोलकाता येथे झालेल्या 40 व्या आंतरराष्ट्रीय ग्रंथ प्रदर्शनात बोलताना त्यांनी ‘कहानी‘ परत येणार असल्याचे जाहीर केले. घोष यांची दुसरी ‘कहानी‘ विद्या बालनच पुढे नेणार असून, लवकरच हा चित्रपट प्रेक्षकांच्या भेटीला येणार आहे. याचे बहुतेक चित्रीकरण कोलकाता येथे झाले आहे. अमिताभ बच्चन, विद्या बालन, नवाजुद्दिन सिद्दिकी यांचा आगामी ‘तीन‘ या चित्रपटाची निर्मिती सुजय घोष यांची असून, रिभू दासगुप्ता यांचे दिग्दर्शन आहे.