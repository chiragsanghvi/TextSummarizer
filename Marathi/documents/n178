संजूबाबाने मास्टर्स लीगसाठी खरेदी केला संघ

मुंबई : मास्टर्स लीग स्पर्धांसाठी अभिनेता संजय दत्तने एका क्रिकेट संघाची खरेदी केली आहे. मुंबईमध्ये 1993 मध्ये झालेल्या बाँबस्फोटात बेकायदेशीरपणे शस्त्रे बाळगल्याप्रकरणी शिक्षा भोगत आहे. ‘मास्टर्स लीग’मध्ये वीरेंद्र सेहवागसह अनेक निवृत्त क्रिकेटपटू खेळणार आहेत.

संयुक्त अरब अमिरातीमध्ये (यूएई) पुढील वर्षी मास्टर्स लीग क्रिकेट स्पर्धा होणार आहेत. या लीगसाठी संजय दत्तने संघ खरेदी केला आहे, असे एका इंग्रजी माध्यमाने म्हटले आहे. भारताचा धडाकेबाज फलंदाज वीरेंद्र सेहवागने या स्पर्धेत खेळणार असल्याचे नुकतेच निवृत्ती घेताना जाहीर केले आहे. वेस्ट इंडिजचा दिग्गज फलंदाज ब्रायन लारा, आफ्रिकेचा माजी कर्णधार ग्रॅमी स्मिथ हे दिग्गज क्रिकेटपटूही या स्पर्धेत सहभागी होणार आहेत.

"इतर अनेक भारतीयांप्रमाणे आम्हीही क्रिकेटरसिक आहोत. संजयला लहानपणापासून क्रिकेट आवडते. त्यामुळे या स्पर्धेतील एक संघ खरेदी करण्याचा आम्ही विचार करीत आहोत. ज्या स्पर्धेत सेहवाग, लारा, कॅलिससारखे खेळाडू भाग घेत असल्याने ही स्पर्धा उत्कंठावर्धक आहे. त्यामुळेच या स्पर्धेत केलेली गुंतवणूक फायदेशीर ठरेल अशी खात्री वाटते" असे मान्यता हिने सांगितले.

संजूबाबा येरवडा तुरुंगात असल्याने सध्या त्याची पत्नी मान्यता दत्त ही त्याचे व्यवसाय व इतर आर्थिक व्यवहार पाहते. क्रिकेट संघाची खरेदीही तीच करत असल्याचे सांगण्यात येत आहे.