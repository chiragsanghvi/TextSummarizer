

आरबीआयची जुनाट कार्यसंस्कृती बदला: राजन
मुंबई: "देशातील संपुर्ण बँकिंग क्षेत्राचे नियमन करणाऱ्या रिझर्व्ह बँक ऑफ इंडियाचा (आरबीआय) कारभारदेखील सशक्त असायला हवा व त्याकरिता मध्यवर्ती बँकेच्या कार्यपद्धतीत मोठे बदल आवश्यक आहेत. बँकेतील कर्मचाऱ्यांनी पारंपरिक नोकरशाही पद्धतीने काम न करता आधुनिक कार्यपद्धतीचा अवलंब करायला हवा,‘ असे आवाहन आरबीआय गव्हर्नर रघुराम राजन यांनी केले आहे. प्रभावी पद्धतीने काम करण्यासाठी कर्मचाऱ्यांनी एकमेकांशी संवाद साधणे आवश्यक आहे, तसेच त्यांनी सर्व नियमांचे योग्य पालन करीत बाहेरील जगातील नवनवीन प्रवाहांची (ट्रेंड्स) माहिती करुन घेणे आवश्यक असल्याचे मत त्यांनी यावेळी व्यक्त केले. 

"सर्वांच्या मनात रिझर्व्ह बँकेची गतिमान किंवा बुद्धिमानपेक्षा नवनिर्मितीस फारसा वाव नसलेली पुरातन संस्था अशी प्रतिमा आहे. आपल्या काही नियमांमध्ये अनेकदा अस्पष्टता दिसून येते. काही वेळा आपले कर्मचारी अनेक गोष्टींपासून अनभिज्ञ असतात. आपले कर्मचारी ग्राहकांना मदत करण्यास निरुत्साही असल्याचेही दिसून येत असून काही वेळा आपल्याकडून त्यांना मिळणारा प्रतिसाद अतिशय संथ असतो. आपण केवळ लहान व कमकुवत घटकांना त्यांच्या चुकीची शिक्षा देतो,‘‘ असे प्रतिपादन आरबीआयमध्ये कार्यरत असलेल्या 17,000 कर्मचाऱ्यांना उद्देशून लिहिलेल्या पत्रात राजन यांनी केले आहे. त्यांनी आरबीआयकडून बँकिंग कायद्यांची योग्य प्रकारे अंमलबजावणी होत नसल्याबद्दलही चिंता व्यक्त केली.

"कर्मचाऱ्यांनी व्यक्तिगत पातळीवर आरबीआयच्या बाहेरील जगाची माहिती करून घ्यावी. तसेच आरबीआयने संशोधन कार्यावर आणखी भर देण्याची गरज आहे. कोणत्याही संघटनेच्या विकासासाठी संशोधन कार्य आवश्यक आहे,‘ असा मतवजा इशाराही राजन यांनी यावेळी दिला. येत्या सप्टेंबर महिन्यात राजन यांचा गव्हर्नरपदाचा कार्यकाल संपणार आहे. परंतु आरबीआयच्या गव्हर्नरपदी पुनर्नियुक्ती केली जाणार की नाही याविषयी सर्वांनाच उत्सुकता आहे

