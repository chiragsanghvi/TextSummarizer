दहा हजार कथा असूनही अमेरिकेच्याच सिनेमाची नक्‍कल : सुभाष घई

औरंगाबाद : "महाराष्ट्रात खूप टॅलेंट आहे, मोठा सांस्कृतिक वारसा लाभला असून तो पुढे येत नाही. दहा हजारांहून वेगवेगळ्या कथा आपल्याकडे आहेत. त्या सोडून आपण नुसती अमेरिकेच्या सिनेमाची नक्‍कल करीत आहोत. त्या कथा सिनेमाच्या माध्यमातून पुढे आणून जगासमोर मांडू शकतो,‘‘ अशी खंत निर्माता, दिग्दर्शक सुभाष घई यांनी येथे व्यक्त केली. शुक्रवारी (ता. 29) तिसऱ्या औरंगाबाद आंतरराष्ट्रीय चित्रपट महोत्सवाच्या उद्‌घाटनप्रसंगी ते बोलत होते. 
नाथ ग्रुप व पुणे आंतरराष्ट्रीय फिल्म फाउंडेशन आणि प्रोझोनतर्फे हा महोत्सव घेण्यात येत आहे. प्रोझोनच्या सत्यम सिनेमागृहात सायंकाळी सहा वाजता श्री. घई, दिग्दर्शक जब्बार पटेल, ज्येष्ठ अभिनेते मोहन आगाशे, महोत्सवाचे अध्यक्ष नंदकिशोर कागलीवाल, सचिव अनिल इरावणे, विशेष पोलिस महानिरीक्षक विश्‍वास नांगरे पाटील यांच्या हस्ते उद्‌घाटन करण्यात आले. ज्येष्ठ समीक्षक समर नखाते, सीताराम अग्रवाल आणि बगडिया यांची प्रमुख उपस्थिती होती. श्री. घई म्हणाले, ""आपल्याला व्ही. शांताराम यांच्यापासून चालत आलेली परंपरा आहे. सिनेमातून संदेश आणि प्रोत्सहान मिळत असते. पालकांनी आपल्या पाल्यांना इंजिनिअर आणि डॉक्‍टर जरूर बनवावे. त्यासोबत आर्टिस्टही बनवावे.‘‘ नंदकिशोर कागलीवाल यांनी महोत्सवाची माहिती दिली. उद्‌घाटन कार्यक्रमानंतर "इन्क्‍लेव्ह‘ ही सार्बिया फिल्म दाखविण्यात आली. नीता पानसरे यांनी सूत्रसंचालन केले. प्रोझोनचे अध्यक्ष अनिल इरावणे यांनी आभार मानले. 

मराठी सिनेमा बदलतोय 
"गेल्या पाच वर्षांत मराठी सिनेमात मोठे बदल झाले आहेत. चांगले सिनेमे पुढे येत आहेत. "नटसम्राट‘सारखा सिनेमा चांगली कमाई करीत आहे. प्रादेशिक पातळीवरील सिनेमांमुळे हिंदी चित्रपटांपुढेही स्पर्धा उभी राहत आहे. मराठीत साहित्य खूप प्रगल्भ आहे. ते केवळ पुस्तकांतून-पुस्तकांत फिरत आहे. ते रंगभूमीवर आणि सिनेमात यायला हवे,‘‘ असेही श्री. घई यांनी सांगितले.