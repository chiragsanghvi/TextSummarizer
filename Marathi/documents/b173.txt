

चिंचवडमध्ये गुरुवारी गुंतवणूक जागृती मेळावा

पिंपरी : गुंतवणुकीतून दामदुप्पट रक्‍कम मिळण्याच्या आमिषाने अनेकांची फसवणूक होते. तसेच, गुंतवणूक क्षेत्रातील बदलांची अनेकांना माहिती नसते, याबाबत जनजागृती होण्यासाठी गुरुवारी (ता. 24) सकाळी दहा वाजता चिंचवडमधील दर्शन हॉल सभागृहात मेळावा आयोजित केला आहे. त्यात नॅशनल सिक्‍युरिटी डिपॉझिटरी लिमिटेडचे उपाध्यक्ष चंद्रशेखर टिळक यांचे व्याख्यान होणार आहे. त्यात सर्वांसाठी मोफत प्रवेश असून, त्याचा लाभ घेण्याचे आवाहन दि इन्स्टिट्यूट ऑफ चार्टर्ड अकाउंट्‌स (आयईसीएआय) पिंपरी-चिंचवड शाखेचे अध्यक्ष प्रसाद सराफ यांनी केले आहे.

"सकाळ माध्यम समूह‘, "आयईसीएआय‘ आणि केंद्र सरकारच्या कायदा मंत्रालयाची गुंतवणूकदार शिक्षण आणि संरक्षण निधी कंपनी यांच्यातर्फे मेळावा आयोजित केला आहे. गुंतवणूक करताना नागरिकांनी काळजी घेण्यासंदर्भात त्यात मार्गदर्शन केले जाणार आहे. गुंतवणुकीबाबत अनेकदा दामदुप्पट रकमेचे आमिष दाखविले जाते. अनेक जण खातरजमा न करताच गुंतवणूक करतात आणि फसवणूक होते. ते टाळण्यासाठी काय करावे?, बॅंकेतील ठेवींसाठी टीडीएसचा "15 जी‘ आणि "एच‘ हे फॉर्म दरवर्षी बॅंकेला भरून द्यावे लागतात, पुढील आर्थिक वर्षांपासून त्यात बदल होणार आहे, या संदर्भातही मेळाव्यात मार्गदर्शन केले जाणार असल्याचे सराफ यांनी सांगितले.

