बालनाट्य महोत्सवात उमटणार 'उपेक्षितांचे अंतरंग'

ठाणे : नाताळच्या सुट्टीत बालनाट्य महोत्सवाचा आनंद लुटता यावा यासाठी ठाणे महापालिकेने सुरू केलेल्या या महोत्सवामध्ये यंदा पहिल्यांदाच उपेक्षितांचे अंतरंग उमटणार आहेत. यंदा चांगल्या गृहसंकुलाबरोबरच झोपडपट्टीतील बालगोपालांना या रंगमंचावर आपली कला सादर करण्याची संधी मिळणार आहे. प्रसिद्ध लेखक रत्नाकर मतकरी यांच्यापासून प्रेरणा घेऊन महापौर संजय मोरे यांनी हा अनोखा उपक्रम आकाराला येण्यासाठी पुढाकार घेतला आहे. 

यंदा या कलाकारांना पुरस्कारही दिला जाणार आहे. या वर्षीपासून प्रथमच या नाट्यमहोत्सवातील उत्कृष्ट नाटकांना पुरस्कार देण्याची घोषणा महापौरांनी केली आहे. प्रथम क्रमांकास पाच हजार, द्वितीय क्रमांकास तीन हजार, तृतीय क्रमांकास दोन हजार आणि उत्तेजनार्थ नाटकासाठी एक हजार असे पुरस्कार दिले जाणार आहेत. दरवर्षी ठाणे महापालिकेच्या वतीने सुट्टीमध्ये बालनाट्य महोत्सव होणार आहे. या वर्षीही नाताळच्या सुट्टीत 25 ते 27 डिसेंबर या कालावधीत बालनाटय महोत्सव होणार आहे. 

पालकमंत्री एकनाथ शिंदे यांच्या हस्ते, विधान परिषदेचे उपसभापती वसंत डावखरे, प्रसिद्ध नाटककार रत्नाकर मतकरी यांच्या उपस्थितीत व महापौरांच्या अध्यक्षतेखाली हा समारंभ गडकरी रंगायतन येथे 25 डिसेंबरला सकाळी साडेनऊ वाजता होणार आहे. या नाट्यमहोत्सवामध्ये व्यावसायिक बालनाटय निर्मात्या संस्थांसोबतच उपेक्षित आणि झोपडपट्टीत राहणाऱ्या बालकलाकारांनी निर्माण केलेली नाटके बालगोपाळांना पाहायला मिळणार आहे. महापौरांच्या पुढाकाराने पहिल्यांदाच उपेक्षित मुलांची नाटके या महोत्सवामध्ये सादर केली जाणार आहेत. 

या महोत्वामध्ये प्रवीणकुमार भारदे लिखित व दिग्दर्शित व ‘माता अनसूया प्रॉडक्‍शन‘निर्मित ‘बाल शिवबा‘, विशाल कुंटे लिखित, सूर्यकांत कोळी दिग्दर्शित व समता विचार प्रसारक मंडळ, ठाणे निर्मित ‘क्‍लासची वारी‘; तसेच राकेश गायकवाड लिखित व दिग्दर्शित ‘श्रद्धा-अंधश्रद्धा‘ ही नाटके सादर करण्यात येणार आहेत. संदीप गचांडे लिखित व दिग्दर्शित व मुक्त छंद निर्मित ‘किलबिल पाखरांची चिलबिल शाळा‘ हे नाटक;ि तर त्यानंतर विशाल कुंटे लिखित व सूर्यकांत कोळी दिग्दर्शित ‘मी काय शिकलो‘, सुनीता, प्रियंका, राधिका लिखित व शेहेनाज, पंकज दिग्दर्शित ‘जंगल-बिनभिंतीची शाळा‘ ही नाटके सादर होणार आहेत. ही दोन्ही नाटके समता प्रसारक मंडळ ही संस्था सादर करणार आहे. 

महोत्सवाच्या समारोपाच्या दिवशी संकेत तटकरे लिखित व दिग्दर्शित व सांज एन्टरटेन्मेंट निर्मित ‘खफूआ-खडा फुटणार आहे‘ हे नाटक; तर त्यानंतर समता विचार प्रसारक मंडळ, ठाणे निर्मित कल्पना म्हात्रे लिखित, अश्विनी मोहिते दिग्दर्शित ‘बालसुधारगृह‘; तसेच अनुजा व अंजली लोहार लिखित व दिग्दर्शित ‘टपाल-एक हरवलेले पत्र‘ ही नाटके सादर होणार आहेत. याच दिवशी मुलांना खाऊ व शैक्षणिक साहित्याचे वाटप करून महोत्सवाची सांगता होईल. हा महोत्सव सकाळी दहा ते दुपारी दोन या वेळेत चालणार असून तीन ते बारा वयोगटातील मुलांना प्रवेश विनामूल्य आहे.