अभिनेते सईद जाफरी यांचे निधन

कर्करोगाने होते आजारी; लंडनमध्ये सुरू होते उपचार 
मुंबई - ‘शतरंज के खिलाडी‘, "राम तेरी गंगा मैली‘, "गांधी‘, "मासूम‘ आदी हिंदी चित्रपटांबरोबरच इंग्रजी चित्रपट आणि रंगभूमीवर विविध भूमिका साकारून आपल्या अभिनयाचा वेगळा ठसा उमटवणारे ज्येष्ठ अभिनेते सईद जाफरी (वय 86) यांचे रविवारी लंडनमध्ये निधन झाले. ते कर्करोगाने आजारी होते. 

ही निधनाची बातमी जाफरी यांची भाची शाहीन अग्रवाल हिने फेसबुकवर दिली. जाफरी यांच्या निधनाने एका पिढीचा अंत झाला, असे म्हणत शाहीनने सईद जाफरींची एक जुनी मुलाखतही फेसबुकवर शेअर केली आहे. काही जुनी छायाचित्रेही फेसबुकवर टाकली आहेत. सईद जाफरी यांचा जन्म 9 जानेवारी 1929 रोजी पंजाबमध्ये झाला होता. डॉक्‍टर हमीद हुसैन जाफरी यांचा मुलगा असलेल्या सईदला लहानपणापासूनच अभिनयाची आवड होती. शाळेत असल्यापासूनच ते मित्रांना नकला करून दाखवत असत. पुढे त्यांनी लंडन येथील "रॉयल ऍकॅडमी ऑफ ड्रामॅटिक आर्ट‘मध्ये नाटकाचे पुढील शास्त्रोक्त शिक्षण घेतले. त्यांना ऑल इंडिया रेडिओवर काम करण्याची पहिली संधी मिळाली. त्यानंतर 1951 मध्ये त्यांनी दिल्लीला युनिटी थिएटर या इंग्रजी नाटक कंपनीची स्थापना केली. पुढे त्यांना फुल ब्राईट स्कॉलरशिप मिळाली. तेथील शिक्षणानंतर पुन्हा ते युनिटीकडे वळले. युनिटीसोबत त्यांनी शेक्‍सपिअरला जगभरातील रंगभूमीवर नेले. असे करणारे ते पहिले दिग्दर्शक होते. लंडन येथील नाट्यसेवेसाठी त्यांना पुरस्कारही मिळाला होता. 

त्यांनी आजवर केवळ हिंदीत नव्हे, तर काही इंग्रजी चित्रपटांतही काम केले. ब्रिटिश टीव्हीसाठीही त्यांनी काम केले. सत्यजित रे यांचा "शतरंज के खिलाडी‘, राज कपूरचा "राम तेरी गंगा मैली‘, इंद्र कुमारचा "दिल‘, सई परांजपे यांचा "चष्मेबद्दूर‘, शेखर कपूर यांचा "मासूम‘, सर रिचर्ड ऍटेनबरो यांचा "गांधी‘, रणधीर कपूर यांचा "हिना‘ तसेच "घर हो तो ऐसा‘, "राजा की आयेगी बारात‘ आदी चित्रपटांत जाफरी यांनी भूमिका साकारल्या. लंडन टीव्हीवर त्यांनी "गॅंगस्टर्स‘, "द ज्वेल इन द क्राऊन‘ यांसारख्या शोमध्ये काम केले. "डेथ ऑन द नाईल‘, "स्पिन्क्‍स‘, "अ पॅसेज टू इंडिया‘, "द डिसिवर्स‘ यांसारख्या अनेक आंतरराष्ट्रीय चित्रपटांतही ते होते. 

एक रॉयल कलाकार अशी त्यांची हिंदी चित्रपटसृष्टीत ओळख होती. हिंदीतील आघाडीच्या कलाकारांबरोबर त्यांनी काम केले. आठ-दहा वर्षे ते चित्रपटसृष्टीपासून दूर होते. लंडन येथे ते राहत होते. तिथे त्यांच्यावर उपचार सुरू होते. काही वर्षे ते कर्करोगाशी झुंज देत होते आणि त्यातच त्यांचे निधन झाले. 

सईद जाफरी यांच्या निधनानंतर ट्‌वीटरवर मान्यवरांनी वाहिलेली श्रद्धांजली. 
नरेंद्र मोदी - सईद जाफरी अष्टपैलू कलाकार होते. हा कलाकार नेहमीच सगळ्यांच्या आठवणीत राहील. 

शेखर कपूर - गुड बाय सईद. मी माझे करिअर तुझ्यासोबत "मासूम‘ चित्रपटातून सुरू केले होते. तुझे काम, उत्साह आणि इतरांबद्दल तुझ्या मनातील कनवाळूपणा मी कधीच विसरू शकणार नाही. 

मधुर भांडारकर - त्यांच्या जाण्याने मला अतिशय दुःख झाले आहे. त्यांच्यासोबत सहदिग्दर्शक म्हणून काम करण्याचे भाग्य मला लाभले. त्यांच्या कुटुंबीयांच्या दुःखात सहभागी आहे. 

सोनाली कुलकर्णी - सईद जाफरी सर, तुम्हाला भावपूर्ण श्रद्धांजली. तुम्ही अनेक आंतरराष्ट्रीय प्रोजेक्‍टमध्ये काम करून भारताचा मान वाढवला आहे. 

रविना टंडन - जाफरी यांच्या निधनाने मला फारच दुःख झाले आहे. मी त्यांच्यासोबत बऱ्याच चित्रपटांत काम केले आहे. ते माझ्या वडिलांच्या भूमिकेत असत. अतिशय आनंदी, हसरा, प्रेमळ माणूस आपल्याला सोडून गेला.

आनंदी माणूस गेला - आलोकनाथ
आम्ही एक-दोन चित्रपटांत एकत्र काम केले आहे. माणूस म्हणून ते फार गोड होते. उत्तम कलाकार होते. नंतर ते भारत सोडून लंडनला स्थायिक झाले आणि आमच्या गाठीभेटी कमी झाल्या. ते गेल्याचे कळताच फार दुःख झाले. सतत हसत-खेळत राहणे, सर्वांना आनंदी ठेवणे हा त्यांचा स्वभाव होता. 

भूमिकेचा दांडगा अभ्यास - रोहिणी हट्टंगडी
आम्ही "गांधी‘ चित्रपटात एकत्र काम केले होते. त्यापूर्वी आमचा परिचय नव्हता. अतिशय चांगला, ताकदीचा अभिनेता होता. भूमिकेचा दांडगा अभ्यास ते करत असत. उत्तम अभिनेते तर होतेच, पण माणूस म्हणूनही फार छान होते. आपल्या सहकलाकारांना ते नेहमीच प्रोत्साहन देत. चांगल्या कामाचे कौतुक करण्यात ते नेहमीच पुढे असत. माझा एखादा सीन चांगला झाला आणि त्यांना आवडला, तर ते आवर्जून थांबत आणि मला म्हणत, अतिशय छान काम केलेस. 

शानदार व्यक्तिमत्त्व हरपले - पद्मिनी कोल्हापुरे
सईद जाफरी म्हणजे बिनधास्त, मस्त आणि शानदार व्यक्तिमत्त्व. त्यांची अभिनयाची एक स्टाईल होती. त्यांच्याबरोबर मी दोनेक चित्रपटांत काम केले. "प्रेमरोग‘ हा त्यातील एक चित्रपट. त्याचे चित्रीकरण मुंबई व पुण्यात झाले. त्या वेळी काम करताना खूप मजा आली. सेटवर ते सतत हसत-खेळत असायचे. सर्वांशी प्रेमाने वागायचे. त्यांचा "शतरंज के खिलाडी‘ हा चित्रपट मला खूप आवडतो. लंडनला गेले होते तेव्हा त्यांना भेटले होते. तिथेच कधी पार्टीत किंवा एखाद्या कार्यक्रमात त्यांची भेट व्हायची.