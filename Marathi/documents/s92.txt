न्यूझीलंडची स्पर्धेतील संघ निवड धाडसी

ब्रेंडन मॅकल्‌म निवृत्त झाल्यानंतर न्यूझीलंड संघाकडून ठेवलेल्या अपेक्षा या कमी अधिक प्रमाणात पूर्ण झाल्या होत्या. २०१४ नंतर त्यांच्या विजयाची टक्केवारी ही सर्वाधिक होती. पण, एका ठराविक पातळीवर क्रिकेटमधील अनिश्‍चितता लक्षात घेतली, तर प्रत्येक वेळी या कामगिरीचा ढालीसारखा वापर करता येत नाही. क्रिकेटमध्ये कामगिरीतील सातत्याला महत्त्व असते. या सातत्यामुळेच न्यूझीलंड संघ टी-२० विश्‍वकरंडक स्पर्धेत अपराजित संघ म्हणून उपांत्य फेरीत दाखल झाला आहे. त्यांनी भारताला पराभूत करण्यासाठी फिरकीचा खुबीने वापर केला. ऑस्ट्रेलियाविरुद्ध त्यांनी मॅक्‍लेनघनची केलेली निवड पथ्यावर पडली. पाकिस्तान आणि बांगलादेशला हरवताना त्यांना गुप्टिलची आक्रमकता कामी आली. न्यूझीलंडने प्रत्येक सामन्यात धाडसीपणे संघ निवड केली. खेळाडूंनीदेखील त्यांच्या हाकेला सकारात्मक प्रतिसाद दिला. गेल्या वर्षी विश्‍वकरंडक क्रिकेट स्पर्धेत यशस्वी ठरलेल्या दोन प्रमुख वेगवान गोलंदाजांना वगळण्याचा कुठलाही तोटा त्यांना झाला नाही. त्यांनी अधिक ‘स्मार्ट’ खेळ केला. रुट, मॉर्गन, बटलर आणि स्टोक्‍स सारखे धडाकेबाज फलंदाज असताना त्यांना चांगली सुरवात मिळाल्यास ते न्यूझीलंडसमोर भक्कम आव्हान उभे करू शकतील. न्यूझीलंड संघास फिरकीस साथ देणाऱ्या, तर इंग्लंडला फलंदाजीस साथ देणाऱ्या खेळपट्टीची अपेक्षा असेल.