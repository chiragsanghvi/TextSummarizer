'देसी गर्ल' प्रियांका चोप्रा चमकली ऑस्करमध्ये!

मुंबई - जगभरातील रसिकांचे डोळे दिपवणाऱ्या ऑस्कर सोहळ्यात बॉलीवूडमधील "देसी गर्ल‘ प्रियांका चोप्रा हिला पाहणे हा प्रत्येक भारतीयासाठी अभिमानाचा क्षण होता. कॅलिफोर्नियातील डॉल्बी थिएटरमध्ये रंगलेल्या या 88 व्या ऑस्कर पुरस्कार वितरण सोहळ्यात प्रियांका पांढऱ्या स्ट्रिपलेस गाऊनमध्ये अवतरली आणि सगळ्यांच्या नजरा या विश्‍वसुंदरीवर खिळल्या. या सोहळ्यात तिने सुमारे 51 कोटींपेक्षा अधिक किमतीचे दागिने घातले होते. 

लेबनॉनचा डिझायनर झुहेर मुराद यांनी हा गाऊन डिझाईन केला आहे. "रोल्स रॉईस‘ गाडीतून उतरून प्रियांकाने रेड कार्पेटवर एन्ट्री करताच जगाला पुन्हा तिच्या सौंदर्याने दिपवले. 50 कॅरेट हिऱ्यांची कर्णफुले आणि हातात हिऱ्यांची अंगठी हा साज तिचे रूप अधिकच खुलवत होता. आपल्या इन्स्टाग्रामवर तिने ही छायाचित्रे टाकत "हिरे हे मुलींचे बेस्ट फ्रेण्डस असतात‘ असे लिहिले आहे. 

ऑस्कर सोहळ्यात प्रियांकाने अभिनेता लीव स्क्रिबरसोबत सर्वोत्कृष्ट संकलकाचा पुरस्कार "मॅड मॅक्‍स- फरी रोड‘ चित्रपटासाठी मार्गरेट सिक्‍सेल यांना दिला.