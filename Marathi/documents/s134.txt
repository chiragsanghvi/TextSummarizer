β आता चौथा संघ कोणता (ज्ञानेश भुरे)

टी-20 क्रिकेट स्पर्धेत शनिवारी इंग्लंडही उपांत्य फेरीत दाखल झाले. पहिल्या सामन्यात ख्रिस गेल नावाच्या वादळाने तडाखा दिल्यानंतरही त्यातून सावरून केवळ इंग्लंड संघच उभा राहू शकतो. श्रीलंकेवर त्यांनी विजय मिळवून उपांत्य फेरी निश्‍चित केली. त्यामुळे दक्षिण आफ्रिकेला प्रतिकाराची संधीच उरली नाही. आता या गटातील उर्वरित सामने हे केवळ औपचारिकता असतील. 

वेस्ट इंडिज आणि इंग्लंड हे संघ या गटातून उपांत्य फेरीत दाखल झाले आहेत. गट 2 मधून न्यूझीलंडने आपल्या अखेरच्या साखळी सामन्यातही सातत्य कायम राखताना बांगलादेशचा पराभव केला. गटात ते अव्वल राहिले. आता उपांत्य फेरीत त्यांची गाठ इंग्लंडशी पडेल. शनिवारी दोन सामने झाले. त्यापैकी इंग्लंड विरुद्ध श्रीलंका या सामन्यालाच विशेष महत्त्व होते. न्यूझीलंड आणि बांगलादेश यांच्यातील सामना हा तसा औपचारिकच होता. या सामन्याच्या निकालाचा कुठलाही परिणाम अन्य सामन्यांवर होणार नव्हता. न्यूझीलंड संघा बदल अपेक्षित होते. त्यातही ते बोल्ट किंवा साऊदी यांच्यापैकी एका वेगवान गोलंदाजाला संधी देतील असे वाटले होते. मात्र, त्यांनी मार्टिन गुप्टिलला विश्रांती दिली. त्याची जागा हेन्‍री निकोल्सने घेतली होती. हा एक बदल वगळता त्यांनी संघात कुठलाही बदल केला नाही. निकोल्सला अपयश आले, तर केन विल्यम्सन, रस टेलर, कॉलिन मुन्‍रो या त्यांच्या प्रमुख फलंदाजांनी आपल्यावरील जबाबदारी चोख पार पाडली. न्यूझीलंडच्या कामगिरीचे कौतुक वाटण्याचे दुसरे कारण म्हणजे त्यांची फिरकी गोलंदाजी. एरवी न्यूझीलंड संघ वेगवान गोलंदाजांसाठी प्रचलित होता. त्यांच्याकडे अभावानेच फिरकी गोलंदाज घडले आणि जे घडले त्यांचा वापरही तेवढ्यापुरताच राहिला. पण, या वेळी त्यांच्या फिरकी गोलंदाजीला वेगळीच धार आहे. बरोबरीने टी 20 क्रिकेटमध्ये केवळ फटकेबाजी नाही, तर फिरकी गोलंदाजीचे महत्त्वही त्यांनी पटवून दिले आहे. मिशेल सॅंटनर आणि ईश सोधी यांनी कमालीचे सातत्य राखले आहे. पृथक्करणाच शेवटी त्यांच्या नावावार विकेटची संख्या भलेही कमी दिसत असली, तरी त्यांनी प्रतिस्पर्धी फलंदाजीला रोखून धरले हे सत्य आजतरी कुणी नाकारणार नाही. सोधीने काल कमाल केली. मुळ लुधियानाच्या असणाऱ्या सोधीचे लेगस्पीन काल बांगलादेशच्या फलंदाजांना भंडावून सोडत होते. 

या वेळी प्रत्येक सामनयात प्रतिस्पर्धी गोलंदाजांना जेरीस आणणारी त्यांची फलंदाजी काल मात्र निष्प्रभ ठरली. सॅंटनेरने त्याला खिळ घातली. मग सोधी आणि नंतर ग्रॅंट एलियट यांनी त्यावर घाव घातला. त्यामुळे आणखी एक सहज विजय न्यूझीलंडने साकरा करून आपले नाणे खणखणीतपणे वाजवले. उपांत्य फेरीत आता त्यांच्यासमोर परिपूर्ण व्यावसायिक खेळ करणाऱ्या इंग्लंडचे आव्हान असेल. या सामन्यात बांगलादेशच्या मुस्तफीझूर रहिम याने पाच गडी बाद करण्याची किमया साधली. दुखापतीमुळे तो पूर्ण स्पर्धा खेळू शकला नाही. अन्यथा, त्याच्या नावावर आणखी विकेट निश्‍चितपणे लागल्या असत्या. 
इंग्लंडला स्पर्धेत पहिल्याच सामन्यात असा काही धक्का बसला होता, की हा संघ पुढे किती टिकणार अशी शंका मानत निर्माण झाली होती. गेलने त्यांच्या गोलंदाजीची पिसे काढली होती. ती कमी पडली म्हणूनव पुढच्याच सामन्यात दक्षिण आफ्रिका संघाने दोनशेहून अधिक धावांचे ाव्हान त्यांच्यासमोर ठेवले होते. आता सगळे संपले असे वाटू लागले. पण, इथेच सर्वांची चूक झाली. अश्‍वासक सुरवातीनंतर त्यांना ज्यो रुटने विजयाच्या मार्गावर नेले. तुफानी खेळीतही संयम किती महत्त्वाचा असतो आणि मोठ्या धावसंख्येपेक्षा एकेरी दुहेरी धावांनी धावफळक कसा हलता ठेवता येतो याचे उत्तम उदाहरण त्याने घालून दिले. हा अशक्‍यप्राय विजय मिळविल्यानंतर इंग्लंड संघाची गाडी सुटली. त्यांनी अफगाणिस्तानचा प्रतिकार मोडून काढला. मग, काल गतविजेत्या श्रीलंकेला त्यांना हरवले. त्यांचा कालचा विजय दक्षिण आफ्रिकेसाठी मारक ठरला. यामुळे आता त्यांच्या अखेरच्या सामन्यातील निकालाला काहीच महत्त्व उरत नाही. आयसीसीच्या प्रत्येक स्पर्धेत दक्षिण आफ्रिका संघाच्या कामगिरीचा चांगलाच गाजावाजा होतो. संभाव्य विजेतेपदाच्या शर्यतीत नेहमीच त्यांना गणले जाते. पण, प्रत्येक वेळी क्रिकेट प्रेमींचा भ्रमनिरास होतो. ते अजूनही आपल्या नावापुढील "चोकर्स‘चा शिक्का पुसू शकलेले नाहीत. या "चोकर्स‘च्या फेऱ्यातून जेव्हा ते बाहेर पडतील, तेव्हा त्यांना नक्कीच विजेतेपदाचा चेहरा दिसेल. त्यासाठी सांघिक कामगिरीला एखाद दुसऱ्या अजोड खेळीची म्हणा नशिबाची साथ असायला हवी. ती क्षमता त्यांच्या एबी डिव्हिलर्सकडे आहे. पण,तोच या वेळी अपयशी ठरला. त्यामुळे त्यांच्या आव्हानातील हवाच गेली. स्पर्धेतील "अंडर डॉग‘ संघ म्हणून श्रीलंका, न्यूझीलंड शी नावे घेतली जात होती. पण, खरा "अंडर डॉग‘ संघ इंग्लंडचा होता. यापूर्वी मी हे एदा म्हटले आहे आणि ते त्यांनी सिद्ध करून दाखवले. त्यांच्याकडे केविन पिटरसन नव्हता. त्यामुळे हा संघ टी 20 क्रिकटमध्ये कसा उभा राहणार असा प्रश्‍न विचारला जात होता. पण, ऍलेक्‍स हेल्स, इऑन मॉर्गन, ज्यो रुट, जेसन रॉय, जोस बटलर आणि बेन स्टोक्‍ससारखा गुणी ÷अष्टपैलू खेळाडू त्यांच्याकडे होता. त्यामुळे या संघाला कमी लेखण्याची चूक करणे म्हणजे स्वतःच्या पायावर धोंडा पाडून घेण्यासारखे होते. उपखंडात चालू शकतील असे मोईन अली, अलि रशिद हे फिरकी गोलंदाजही ते बाळगून होते. त्यांचा संघ संतुलित आहे. आता उपांत्य फेरीच्या सामन्यात रंगत येणार यात शंकाच नाही. फक्त दुसरा उपांत्य फेरीचा सामना कुणाच्यात होतो याची वाट पहायची. अर्थात, त्याचे उत्तर आजच रात्रि मिळेल.