रमीझ राजाकडे किशोरदांची 5000 गाणी!

किशोरदांचे जबरदस्त फॅन - नागपूरकरांनी दिलेल्या प्रेमाबद्दल कृतज्ञ

नागपूर - बॉलीवूडमधील गायक व चित्रपट कलावंतांबद्दल जितकी क्रेझ भारतात आहे, तितकीच पाकिस्तानमध्येदेखील आहे. पाकिस्तानचे अनेक खेळाडू भारतीय कलावंतांचे चाहते आहेत. माजी आंतरराष्ट्रीय क्रिकेटपटू व समालोचक रमीझ राजाही त्यापैकीच एक. रमीझ हे ‘सुरों के गायक’ किशोरकुमार यांचे ‘फॅन’ आहेत. त्यांच्याकडे किशोरदांनी गायिलेल्या तब्बल पाच हजार गाण्यांचा खजिना आहे. हा खुलासा त्यांनी ‘सकाळ’ला दिलेल्या विशेष मुलाखतीत केला. 

आयसीसी टी-२० विश्‍वकरंडक क्रिकेट स्पर्धेत वेस्ट इंडिज-अफगणिस्तान यांच्यात रविवारी जामठा मैदानावर झालेल्या सामन्यात समालोचन करण्यासाठी नागपुरात आले असता त्यांनी बॉलीवूड, भारत-पाक क्रिकेट आणि नागपूरच्या आठवणींबद्दल मनमोकळ्या गप्पा मारल्या. रमीझ म्हणाले, भारतीय सिनेमा पाकिस्तानात अतिशय लोकप्रिय आहे. बॉलीवूडमधील सर्वच चित्रपट पाकिस्तानमध्ये आवडीने पाहिले जातात. मीही त्याला अपवाद नाही. चित्रपटांपेक्षा मी किशोरदांचा खूप मोठा फॅन आहे. त्यांच्या मृत्यूपूर्वी सप्टेंबरमध्ये इंग्लंड येथे त्यांची शेवटची ‘म्युझिक कॉन्सर्ट’ पाहिली होती. तो अनुभव मी कदापि विसरू शकत नाही. 

कारण त्यानंतर लगेच तीन महिन्यांनी किशोरदांचे निधन झाले. किशोरदांनी गायिलेली जवळपास पाच हजार लोकप्रिय गाणी माझ्याकडे आहेत. त्यांची गाणी हृदयाला भिडणारी असल्यामुळे जेव्हा जेव्हा वेळ मिळतो किंवा मूड बनतो तेव्हा तेव्हा त्यांची गाणी ऐकत असतो. 

भारत-पाक क्रिकेटबद्दल राजा म्हणाले, क्रिकेट हे दोन्ही देशांना एकत्र आणण्याचे प्रभावी माध्यम आहे. त्यामुळे उभय देशांदरम्यान नियमितपणे क्रिकेटचे सामने व्हायला पाहिजेत, या मताचा मी आहे. कारण दोन्ही देशांतील क्रिकेटप्रेमी भारत-पाक सामने खूप ‘एन्जॉय’ करतात. केवळ क्रिकेटच नव्हे, इतरही माध्यमातूनच भारत-पाकिस्तानी नागरिकांच्या गाठीभेटी होणे आवश्‍यक आहे. कारण शेवटी आपली संस्कृती व परंपरा एक आहे. 

आवडत्या भारतीय खाद्यपदार्थाबद्दल विचारले असता ते म्हणाले, मी खाण्यापिण्याचा खूप शौकीन नाही; परंतु मला मटण खूप आवडते. भारतात असताना मला कधीही यासंदर्भात अडचण गेली नाही. 

५३ वर्षीय रमीझ राजा हे जुन्या व्हीसीए मैदानावर एक आंतरराष्ट्रीय सामनाही खेळले. ऑक्‍टोबर १९८९ मध्ये नेहरू चषक क्रिकेट स्पर्धेतील इंग्लंडविरुद्ध झालेल्या उपांत्य सामन्यात सलामीला आलेल्या राजा यांनी ८२ चेंडूंत नाबाद ८५ धावा फटकावून पाकिस्तानला अंतिम फेरीत पोहोचविले होते. नागपुरातील ती खेळी मला अजूनही आठवते. नागपूरकरांनी नेहमीच माझ्यावर खूप प्रेम केलंय. त्यांचा मी सदैव ऋणी राहीन.

समालोचक म्हणून मी दोन-तीनवेळा नागपूरला आलो आहे. गेल्या काही वर्षांमध्ये नागपूर शहर झपाट्याने बदलले. विशेषत: जामठा येथील ‘वर्ल्डक्‍लास’ स्टेडियम खूप आवडले.
- रमीझ राजा, पाकिस्तानचे माजी क्रिकेटपटू व समालोचक