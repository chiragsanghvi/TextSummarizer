साकारल्या "तरुण' शबाना आझमी

कॅनडातून दिग्दर्शिका दीपा मेहता यांचा ई- मेल आला. त्यात त्यांनी "मिडनाइट चिल्ड्रन‘ या चित्रपटात शबाना आझमी यांच्या तरुणपणाची भूमिका साकारशील का, असं विचारलं होतं. हा मेल वाचला, तेव्हा खूप आनंद झाला. त्या चित्रपटात शबाना आझमींबरोबर काम केलं. माझ्या अभिनयाची ही विलक्षण सुरवातच होती. 
- नेहा महाजन, अभिनेत्री 

मी मूळची पुणे जिल्ह्यातील तळेगाव दाभाडे गावची. संत तुकाराम महाराजांची गाथा ज्यांनी लिहिली, ते आमचे पूर्वज. माझे वडील सतारवादक तर आई इंग्लिश लिटरेचरची प्राध्यापिका. दोघंही कलाप्रेमी, त्यामुळे त्यांचे गुण माझ्यातही आले. मलाही लहानपणापासून अभिनयाची गोडी लागली. शालेय शिक्षण घेत असताना मी विविध स्पर्धांमध्ये सहभागी होऊन बक्षिसंही मिळविली. फर्ग्युसन महाविद्यालयात बीएचं शिक्षण घेतलं. पुणे विद्यापीठात तत्त्वज्ञान या विषयात एमए पूर्ण केलं. विशेष म्हणजे मी दोन वर्षे शालेय शिक्षण अमेरिकेत घेतलं. तिथं थिएटरविषयीचं प्रशिक्षणही घेतलं, त्यामुळेच अभिनयाशी माझी नाळ जुळली गेली. 

अभिनय क्षेत्रात पदार्पण करताना राजस्थानी चित्रपटात मुख्य भूमिका साकारण्याची मला संधी मिळाली. "बेवक्त बारिश‘ असं त्या चित्रपटाचं नाव होतं. त्यानंतर एका ब्रिटिश चित्रपटात अभिनय केला. "मिडनाइट चिल्ड्रन‘ या चित्रपटामध्ये अभिनेत्री शबाना आझमी यांचं तरुणपण साकारलं. हे करता करता रंगभूमीवरही अभिनय करत होते. माधव वझे यांनी मराठीत आणलेल्या "हॅम्लेट‘ या प्रायोगिक नाटकात अकेलियाचं पात्र साकारलं. मात्र छोट्या पडद्यापासून दूरच राहिले. सध्या सुरू असलेल्या "टॉकीज लाइट हाउस‘ या शोमध्ये ललित प्रभाकर आणि मी लघुपटाची माहिती उलगडण्याचं काम करतोय. 
दरम्यानच्या कालावधीत, "कॉफी आणि बरंच काही‘, "निळकंठ मास्टर‘, "सिद्धांत‘ या चित्रपटात भूमिका साकारल्या असून, लवकरच माझी प्रमुख भूमिका असलेला "यूथ‘ हा चित्रपटही प्रदर्शित होत आहे. त्याचबरोबर आणखी एका नवीन चित्रपटाचं चित्रीकरण लवकरच सुरू होणार आहे. 

अभिनयाचा हा प्रवास सुरू असताना एक क्षण अविस्मरणीय ठरला. कॅनडातून दिग्दर्शिका दीपा मेहता यांचा एकदा मला ई-मेल आला. त्यात त्यांनी चित्रपटामध्ये काम करशील का, असं विचारलं. विशेष म्हणजे ही भूमिका शबाना आझमी यांच्या तरुणपणाची असेल, असं सांगितलं. जेव्हा हा मेल मी वाचला, तेव्हा खूप आनंद झाला. ज्या वेळी "मिडनाइट चिल्ड्रन‘ या चित्रपटाचं चित्रीकरण सुरू झालं, त्या वेळी मी शबाना आझमींबरोबरही काम केलं. या भूमिकेमुळे मला या दिग्गज अभिनेत्रीच्या जवळ जाता आलं. त्यांचं मार्गदर्शन लाभलं. अभ्यासही करता आला. या चित्रपटाचं चित्रीकरण श्रीलंकेत झालं. खरंतर ही माझ्या अभिनयाची विलक्षण सुरवातच होती. हा चित्रपट माझ्यासाठी मर्मबंधातील ठेव ठरला. 

‘नीलकंठ मास्तर‘ या चित्रपटामध्ये यशदाची भूमिका साकारताना माझी कसोटी लागली. यात मी विरांगनेची भूमिका साकारली. एका क्रांतिकारक महिलेची भूमिका साकारणं माझ्यासाठी आव्हानच होतं. यात मला दारूगोळे लपविणं, नदीत पळणं, जंगलात जाणं यांसारख्या अनेक कसरती करायच्या होत्या. त्यात मला यश आलं. अभिनयाच्या कारकिर्दीसाठी माझ्या आई-वडिलांनी भरपूर पाठिंबा दिला. त्यांच्या प्रोत्साहनामुळंच मला यश मिळत गेलं. 
शब्दांकन - अरुण सुर्वे 