प्रेक्षकांच्या भेटीला आणखी एक फ्रेश जोडी

मुंबई -  सध्या छोट्या पडद्यावर विविध विषयांवर आधारित मालिका येत आहेत. तरुण कलाकारांच्या फ्रेश जोड्या प्रेक्षकांना पाहायला मिळत आहेत. नव्या कलाकारांना आणि त्यांच्या पडद्यावरील जोडीला अल्पावधीतच प्रेक्षकांच्या पसंतीची पावती मिळत आहे. "स्टार प्रवाह‘ वाहिनीवर सुरू होणाऱ्या "तुमचं आमचं सेम असतं‘ मालिकेद्वारे आता अशीच आणखी एक जोडी रसिकांच्या भेटीला येत आहे. ईशान आणि गौरी असे या जोडीचे नाव असून, ती भूमिका साकारली आहे स्तवन शिंदे आणि अमृता देशमुखने. 

"होणार सून मी या घरची‘ मालिकेतील श्री-जान्हवी, "का रे दुरावा‘फेम जय-अदिती आणि "दुर्वा‘ मालिकेतील केशव-दुर्वा आदींची जोडी छोट्या पडद्यावर चांगलीच गाजली. प्रेक्षकांनी त्यावर आपल्या पसंतीची मोहर उमटवली. आपल्या घरातील एक सदस्य समजून त्यांनी त्यांच्यावर भरभरून प्रेम केले. तसेच प्रेम ईशान-गौरीला मिळेल, असा विश्‍वास यानिमित्त व्यक्त होत आहे. 

प्रत्येकाची प्रेमकथा वेगळी असते; पण प्रेमात पडल्यावर सर्वांची अवस्था तशी सारखीच असते. मग ती मनात घडणारी चलबिचल असो किंवा वारंवार चोरून होणारी नजरानजर... विरहामुळे लागलेली भेटीची ओढ असो किंवा एका भेटीतच मिळणारे समाधान असो... अशाच प्रेमात पडलेल्या प्रत्येकाच्या प्रेमाच्या आठवणी ताज्या करणारी ईशान आणि गौरीची प्रेमकहाणी "तुमचं आमचं सेम असतं‘ मालिकेत पाहायला मिळेल. मालिकेची निर्मिती अभिनेता श्रेयस तळपदे आणि त्याची पत्नी दीप्ती तळपदे यांनी केली आहे. मालिकेच्या निर्मितीचा त्यांचा पहिलाच प्रयत्न आहे. प्रतिमा कुलकर्णी यांनी मालिकेचे दिग्दर्शन केले आहे. स्तवन आणि अमृताबरोबरच आनंद इंगळे, कविता लाड-मेढेकर, पुष्कर श्रोत्री व मंगल केंकरे हे कलाकार महत्त्वपूर्ण भूमिका साकारीत आहेत. ही मालिका 31 ऑगस्टपासून सोमवार ते शनिवारी रात्री 8.30 वाजता स्टार प्रवाह वाहिनीवर प्रसारित होईल. त्याबाबत स्टार इंडियाचे प्रवक्ते म्हणाले, की "तुमचं आमचं सेम असतं‘ मालिका निखळ आनंद देणारी प्रेमकथा आहे. द्विधा मनस्थितीत अडकलेल्या आजच्या तरुण पिढीच्या परिस्थितीवर मनोरंजक भाष्य त्यातून करण्यात आले आहे.