थकीत कर्जांचा विळखा चिंताजनक!
बुडीत कर्जांची कारणे
1) अनुत्पादित, थकीत कर्जे आणि आर्थिक विकास दर ः
बॅंकांनी दिलेल्या कर्जाची वसुली देशाच्या आर्थिक विकास आणि प्रगतीशी बऱ्याच प्रमाणात निगडित असते, हे पुढे दिलेल्या तक्‍त्यावरून स्पष्ट होते. आपल्या देशाचा आर्थिक विकास दर (जीडीपी) आर्थिक वर्ष 2010-11 मधील 9.32 टक्‍क्‍यांवरून आर्थिक वर्ष 2012-13 मध्ये 4.5 टक्के पातळीवर आला. म्हणजेच, विकासदर निम्याने घसरला आणि त्या अनुषंगाने अनुत्पादित कर्जांचे प्रमाण वाढत गेले. गेली दोन आर्थिक वर्षे विकासदर वाढलेला दिसत असला, तरी अनुत्पादित कर्जांचे प्रमाण वाढत आहे. कारण आर्थिक विकास सर्वंकष झालेला नसून, अजूनही पोलाद निर्मितीसारखी उद्योग क्षेत्रे अडचणीत आहेत; तसेच विकासदर निश्‍चित करण्याची पद्धत केंद्रातील मोदी सरकारने बदलली आहे.
आर्थिक विकासदर आणि अनुत्पादित कर्ज यांची सांगड घालणारा तक्ता पुढे दिला आहे -

2) बॅंकांनी लावला 5/25 च्या नियमाचा सोईस्कर अर्थ ः
रिझर्व्ह बॅंकेने पायाभूत क्षेत्रातील कर्जवसुलीची समस्या सोडविण्यासाठी 14 जुलै 2014 रोजी एका परिपत्रकाद्वारे 5/25 चा नियम आणला, ज्यायोगे अनेक पायाभूत सुविधा प्रकल्पांना दीर्घ मुदतीचे कर्ज उपलब्ध करून देताना त्याची मुदत 25 वर्षांपर्यंत वाढविण्यास मुभा दिली गेली. पायाभूत क्षेत्रातील रस्ते बांधणी प्रकल्प हे याचे उत्तम उदाहरण आहे. असे प्रकल्प दीर्घकाळात फायदेशीर असले, तरी पहिली सुमारे पाच वर्षे यामध्ये फायदा होऊन कर्जफेड करणे शक्‍य होत नाही. अशा प्रकल्पांसाठी त्यांचे कर्ज पुनर्रचित करणे, यामध्ये पहिली पाच वर्षे मुद्दल न फेडण्याची मुभा देणे आणि यानंतर पुढील 20 वर्षांच्या कालावधीत दर पाच वर्षांच्या टप्प्यांवर ठराविक रक्कम परत करण्याचे ठरवून देणे, असे या योजनेचे स्वरूप आहे. या योजनेतील पुनर्रचित कर्ज हे थकीत कर्ज न ठरविण्याची मुभा रिझर्व्ह बॅंकेने दिली; परंतु बॅंकांनी, विशेषतः राष्ट्रीयीकृत बॅंकांनी याचा सोईस्कर अर्थ काढला आहे. आपल्याकडील काही कर्जांना अशाप्रकारे पुनर्रचित करून ती अनुत्पादित होणे पुढे ढकलण्याचा प्रकार केला गेला आहे. भूषण स्टील (कर्ज 40 हजार कोटी रुपये), उत्तम गॅल्व्हा स्टील (कर्ज सुमारे 1300 कोटी रुपये), जेएसडब्ल्यू एनर्जी (सुमारे 6 हजार कोटी रुपये), अदानी पॉवर (सुमारे 15 हजार कोटी रुपये) अशी दिलेल्या कर्जांची काही उदाहरणे आहेत.

3) सहेतुक कर्जबुडवे (विलफुल डिफॉल्टर) ः
केवळ आर्थिक विकास दर मंदावणे हे बॅंकांच्या वाढत्या अनुत्पादित कर्जांचे कारण नाही. आज अनेक बॅंकांची बुडीत कर्जे "सहेतुक कर्ज बुडवणे‘ या प्रकारातून वाढली आहेत. विजय मल्ल्या आणि त्यांच्या बंद पडलेल्या "किंगफिशर एअरलाइन्स‘चे कर्ज हे सहेतुक कर्ज बुडवणे प्रकारचे ढळढळीत उदाहरण आहे. विजय मल्ल्या यांनी याबाबत न्यायालयात धाव घेतली असून, याबद्दलचे खटले चालू आहेत; परंतु केवळ या एकाच प्रकरणावर लक्ष ठेवून चालणार नाही. "सिबील‘ ने जारी केलेल्या माहितीनुसार, कर्ज बुडवेगिरीची एकंदर 5 हजार 275 प्रकरणे असून, यातून बॅंकांचे 56 हजार कोटी रुपये अडकले आहेत. पंजाब नॅशनल बॅंकेने आपल्या संकेतस्थळावर या बाबतची सविस्तर माहिती सादर केली असून, यामध्ये बॅंकेचे सुमारे 11 हजार कोटी रुपये बुडीत आहेत. गेल्या 13 वर्षांत अशा कर्जांमध्ये नऊपट वाढ झाली असून, ही चिंतेची बाब आहे. ही 56 हजार कोटी रुपयांची रक्कम केंद्र सरकारने नुकत्याच केलेल्या नव्या आर्थिक वर्षाच्या अर्थसंकल्पातील कृषी आणि शेतकरी यांच्या कल्याणकारी योजनांच्या रकमेच्या (36 हजार कोटी) सुमारे दीडपट आहे. 