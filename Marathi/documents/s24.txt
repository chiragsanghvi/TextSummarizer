न्यायालयाकडून 'बीसीसीआय'ची कानउघाडणी

नवी दिल्ली- भारतीय क्रिकेट नियामक मंडळाने (बीसीसीआय) देशातील क्रिकेटच्या विकासासाठी काही केले नाही. बीसीसीआयमधील सदस्यांनी क्रिकेट संघटनेला परस्परांना फायदा करून देणारी सोसायटी बनवली आहे, अशा शब्दात सर्वोच्च न्यायालयाने ‘बीसीसीआय‘ आज (मंगळवार) कानउघाडणी केली. ‘बीसीसीआय‘कडून संलग्न क्रिकेट संघटनांना ज्या पद्धतीने निधींचे वाटप केले जाते, त्यावरही सर्वोच्च न्यायालयाने ताशेरे ओढले.

आरएम लोढा समितीने केलेल्या शिफारशीसंबंधी सर्वोच्च न्यायालयात आज सुनावणी झाली. 2013 आयपीएल मॅच फिक्‍सिंग व सट्टेबाजी प्रकरणी सर्वोच्च न्यायालयाने नियुक्त केलेल्या लोढा समितीने क्रिकेट संघटनेमध्ये सुधारणांसाठी काही शिफारशी केल्या आहेत. संलग्न संघटनांना निधी मंजूर करण्याच्या ‘बीसीसीआय‘च्या पद्धतीवरही सर्वोच्च न्यायालयाने टीका केली. बीसीसीआयशी संलग्न असणा-या 29 राज्य संघटनांपैकी 11 संघटना पैशांसाठी याचना करत आहेत, हे योग्य नाही. स्पष्टीकरण घेतल्याशिवाय तुम्ही निधी मंजूर करता हा सुद्धा एक प्रकारचा भ्रष्टाचार आहे, असेही सर्वोच्च न्यायालयाने म्हटले आहे.

लोढा समितीच्या शिफारशींची अंमलबजावणी करणार नाही, हे सांगू नका असे सर्वोच्च न्यायालयाच्या खंडपीठाने ‘बीसीसीआय‘च्या वकिलांना सुनावले. खेळाच्या विकासासाठी तुम्ही काहीही केलेले नाही, असे ताशेरे भारताचे मुख्य सरन्यायाधीश टी. एस. ठाकूर यांनी ओढले.