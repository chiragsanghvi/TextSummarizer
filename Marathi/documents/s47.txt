β याला म्हणतात सिंहाचं काळीज (ज्ञानेश भुरे)

समोर कितीही संकट आ वासून उभी असली, तरी त्याचा धीराने सामना करून त्यावर मात करण्याची ताकद राखणाऱ्या सिंहाच काळीज असतात असे म्हणतात. पण, नेमकं कसं हेच अनुभवलं नव्हतं म्हणा किंवा माहित नव्हते. ते रविवारी ईडन गार्डन्स मैदानावर अनुभवायला आणि बघायलाही मिळालं. टी 20 विश्‍वकरंडक स्पर्धेत वेस्ट इंडिज विरुद्ध इंग्लंड या पुरुषांच्या अंतिम सामन्यात विंडीजच्या बछड्यांनी सॉरी...सॉरी बछडे कसले सगळे सिंहच. इंग्लंडच्या नुसत्या हाता तोंडाशी नव्हे, तर तोंडात गेलेला विजयाचा घास गिळण्यापूर्वी खेचून बाहेर काढला. 

विजयासाठी 156 धावांच्या आव्हानाचा पाठलाग फलंदाजीसाठी पोषक राहणाऱ्या खेळपट्टी आणि वातावरणात नक्कीच कठिण नव्हता. पण, शेवटी त्यांचा सामना 150 वर्षाचं क्रिकेट अंगात भिनलेल्या इंग्लंडशी होता. ते विजयासाठी हरतऱ्हेने प्रयत्न करणार यात शंकाच नव्हती. त्यांच्या अंगात असणाऱ्या अंगभूत व्यावसायिकतेचे फासे कर्णधार इऑन मॉर्गन याने दुसऱ्या षटकापासून फेकायला सुरवात केली. अभावानेच ऑफस्पिन गोलंदाजी करणाऱ्या ज्यो रुटच्या हातात त्याने चेंडू सोपवला. रुटची फिरकी आणि समोर जॉन्सन चार्ल्स, ख्रिस गेलसारखे महाकाय फटकेबाज. षटक रंगणार हे नक्की होतं. सगळ्यांचे अंदाज विंडीजच्या बाजूने होते. क्रिकेट त्यातही टी 20 म्हटले की सर्वाधिक अनिश्‍चितता. पहिल्याच चेंडूवर षटकार ठोकायच्या नादात जॉन्सन लॉंगऑनला बेन स्टोक्‍सकडे सोपा झेल देऊन बाद. दुसरा चेंडू गेलकडून सीमापार. तिसऱ्या चेंडूवर षटकार माराच्या नादात त्याच जागी फक्त गेल डावखुरा असल्यामुळे लॉंग ऑफला स्टोक्‍सने आणखी एक सोपा झेल घेतला. ईडन गार्डन्स मैदान मुळात मोठे. हे दोन्ही फटके वानखेडेवर खेळले असते, तर ते षटकार ठरले असते. पण, येथे चेंडू मैदानातच राहिला आणि अतिघाईच्या नादात विंडीजने दोन मोहरे गमावले. तिसऱ्या षटकांत उपांत्य फेरीचा विंडीजचा हिरो ठरलेला लेंडल सिमन्सला डेव्हिड विलीने पायचित केले. तुम्ही बघा 155 धावांचा पाठलाग करताना विंडीजने तीन षटकांत चार्ल्स, गेल, सिमन्स असे तीन प्रमुख आक्रमक फलंदाज गमावले. त्यांच्याकडे नंतर फलंदाज होते. पण, कदाचित विंडीजलाही त्यांची खात्री नसेल. एक होता...मार्लन सॅम्युएल्स. हा असा फलंदाज आहे की तो त्यांच्या चंदरपॉलच्या पठडीतही बसतो आणि म्हटलं, तर गेलसारखी फटकेबाजी देखील करू शकतो. 

वैशिष्ट एकच की त्याचे टायमिंग अचूक असते. तो उभा राहिला तरी विंडीज विजयाला गवसणी घालू शकते. कदाचित हे त्यालाही माहित असावे. विलीच्याच गोलंदाजीवर यष्टिरक्षक बटलरने त्याचा झेल टप्पा पडून घेतल्याचे स्पष्ट दिसले. त्यामुळे सॅम्युएल्सला जवळपास सीमारेषेपासून परत बोलाविण्यात आले. मृत्यूच्या दारात जाऊन परत यावे असी भावना त्यावेळी विंडीजची झाली असावी. कारण, त्यानंतर मैदानावर केवळ सॅम्यएल्स आणि सॅम्युएल्स पसरला होता. आयपीएलच्या माध्यामातून टी 20 क्रिकेटशी जुळवून घेणारा ड्‌वेन ब्राव्हो त्याला साथ देत होता. तरी आवश्‍यक धावांची गती आणि चेंडू यांचे अंतर जास्तच होते. त्यात ब्राव्हो, आंद्रे रसेल एकापाठोपाठ बाद झाले. कर्मधार डॅरेन सॅमी देखील बाद झाला. पद्धतच तीच बेदरकारपणा. आम्हाला कशाची चिंता नाही. चेंडू फक्त मारण्यासाठीच असतो अशा पद्धतीने त्यांनी खेळ केला. विनाकारण फटकेबाजीच्या मोहात अडकून त्यांनी विकेट मिळविल्या. आता काहीच शक्‍य नाही असे वाटत होते. इंग्लंडलाही आतून विजयाच्या उकळ्या फुटत असतील. त्यांना काय माहित ब्रेथवेटच्या रुपाने आपला काळच जवळ आला आहे. त्याने सुरवातीला सॅम्युएल्सला खेळण्याची देता येईल तेवढी संधी दिली. तो टिकला होता. त्याला चेंडू फुटबॉल एवढा दिसत होता. इंग्लंडही विजयासाठी जंग जंग पछाडत होते. त्यांनी अखेरच्या षटकांत सॅम्युएल्सला स्ट्राईक मिळणार नाही याची काळजी घेतली. जॉर्डनने 19वे षटक अप्रतिम टाकले. पहिल्या पाच चेंडूत त्याने आठ धावा दिल्या. पण, अखेरचा चेंडू "डॉट‘ टाकला. त्यामुळे अखेरच्या षटक खेलम्याची वेळ ब्रेथवेटवर आली. समोर बेन स्टोक्‍स. इंग्लंडच्या अलिकडच्या विजयातील एक प्रमुख अस्त्र. विजयासाठी सहा चेंडूत 19 धावा असे आव्हान. म्हणजे एकत तर तीन षटकार किंवा पाच चौकार. एरवी कुणालाही ते कठिण होते. पहिला चेंडू षटकार, दुसरा चेंडू षटकार, तिसरा चेंडू षटकार स्टोक्‍सच काय पण, अवघे क्रिकेट विश्‍व सुन्न. स्टोक्‍सच्या डोळ्यातून पाणी यायचेच बाकी. मॉर्गन त्याला समाजावतोय. पुढचा चेंडू टाकायचे कदाचित त्याचे धाडसच होत नव्हते. इकडे सीमारेषेबाहेर विंडीजच्या खेळाडूंचे पाय थिरकायला लागले होते. स्टोक्‍स काही चेंडू टाकायला येईना. प्रचंड दडपण..विंडीजचा विजय तर नक्कीच होता. एकच धाव हवी होती. चौथा चेंडू स्टोक्‍सने एकदाचा टाकला. तो देखील मैदानाबाहेर. तेव्हाच कळलं सिंहाच काळीज म्हणजे काय असते ते. 

कुणी काही म्हणो, ही असली किमया क्रिकेटच्या मैदानावर फक्त विंडीजचेच क्रिकेटपटू दाखवू शकतात. टी 20 क्रिकेटमध्ये आक्रमकता, बिनधास्तपणा आणि विंडीजची जीवनशैली देखील ही अशीच. समोर येईल तो क्षण आनंदाने म्हणण्यापेक्षा बिनधास्तपणे जगायचा ही त्यांची निती. परिणामाची चिंता करायची नाही. त्यामुळेच पहिल्या चेंडूवर सहकारी बाद झाल्यावर पुढच्याच चेंडूवर गेल चौकार मारू शकतो. पुन्हा षटकाराचाच प्रयत्न करतो. त्यानंतर येणारा प्रत्येक फलंदाज हा असाच खेळणार असतो. पण, एकबाजू सॅम्युएल्सच्या हातात सुरक्षित असते. खरे, तर टी 20 क्रिकेट मध्ये सॅम्युएल्स हे विंडीजचे राखीव अस्त्र म्हटले तरी चालेल. यापूर्वी 2012मध्ये विंडीजने श्रीलंकेला हरवून पहिल्यांदा टी 20 क्रिकेट विजेतेपद मिळविले तेव्हा हाच पठ्ठा 78 धावांची खेळी खेळला होता. विंडिजकडे चार्ल्स, गेल आणि भारताच्या सामन्यापासून सिमन्स यांना बाद केले की त्यांच्या फलंदाजीतील आक्रमकता संपली असाच प्रतिस्पर्धी संघांचा समज. भारताने ती चूक केली, तीच चूक इंग्लंडने केली. चार्ल्स, गेल, सिमन्स बाद झाल्यावर त्यांनी नंतर कुणी आहे याचा विचारच केला नाही. विचार केला असता तर गोलंदाजीतला रुट नावाच जुगार ते पुन्हा खेळले असतो. रुटला आणखी एखादे षटक देऊन बघायला हरकत नव्हते. सॅमी नाही का बद्री चालतोय म्हटल्यावर त्याला पॉवर प्लेच्या सहा षटकांतच संपवून टाकले. बद्री चांगला गोलंदाजी करतोय त्याला शेवटी राखून ठेव असे देवाने जरी सॅमीला सांगितले असते, तर त्याने ऐकले नसते. बिनधास्तपणा हाच त्यांचा स्वभाव. आता हातात आहे हे वापरून घ्यायचे. नंतरही यश मिळेल हे कुणी सांगितले. ही त्यांची निती. ते तसेच वागणार आणि निभावून नेणे त्यांना चांगले जमते. त्यांची हीच निती केवळ पुरुष खेळाडूंमध्येच आहे असे नाही, तर त्यांच्या महिला संघाने देखील दुपारी झालेल्या अंतिम सामन्यात हेच दाखवून दिले. ऑस्ट्रेलियाच्या महिलांनी दिलेले आव्हान त्यांनी सहज पार केले. या स्पर्धेत पुरुषांना जमली नाही, ती शतकी सलामी विंडीजच्या हिली मॅथ्यूज आणि कर्णधार स्टिफानी टेलर यांनी दिली. त्यानंतर स लग तीनवेळा विजेत्या ठरणाऱ्या ऑस्ट्रेलियाच्या क्रिकेट स्वाभिमान ठेचायला त्यांना अवघड गेले नाही. 

विंडीजच्या महिलांनी विजेतेपद मिळविले. नंतर पुरुष संघाने तीच कामगिरी केली. सॅम्युएल्स त्यांचा हिरो ठरला. पण, लक्षात राहिला तो खेरच्या चार चेंडूंवर षटकार ठोकणारा कार्लोस ब्रेथवेट. सॅम्युएल्सला एकाबाजूने ठेवून समोरून त्यांच्या विकेट गुंडाळायच्या ही इंग्लंडची निती असावी. पण, त्यांना ब्रेथवेटचा टी 20 मधील स्ट्राईक रेट माहित नसावा. या सामन्यापूर्वी ब्रेथवेटचा स्ट्राईक रेट114 होता. आता तुम्हीच सांगा हा फलंदाज नासधूस करू शकणार नाही का ? नेमके तेच झाले. गेल खेळला नाही, की विंडीजची फलंदाजी संपते असा क्रिकेट विश्‍वाचा ग्रह. पण, तसे नाही. या स्पर्धेने विंडीजचे एकीचे बळ दाखवले. गेल नाही, तर दुसरा खेळाडू खेळतो. कुणा एकावर हा संघ अवलंबून नाही हे आता क्रिकेट विश्‍वाला उमगले असेल. पुन्हा अशी चूक कुणी करणार नाही. पण, त्यासाठी दोन वर्षे त्यांना थांबावे लागेल. आणखी दोन वर्षांनी यातील कुण विंडीज संघात असेल हे सांगता येत नाही. कर्णधार सॅमीनेच ही भावना बोलून दाखवली. सामन्यानंतर तो म्हणाला,""मी पुन्हा विंडीजसाठी खेळेन की नाही हे सांगता येत नाही. त्यामुळेच माझ्यासाठी हा विजय अतुलनीय आहे. आमचेच खेळाडू आम्हाला मेंदू नाही असे म्हणतात. आम्ही या सगळ्यांना उत्तर दिले आहे. आमच्या क्रिकेट मंडळाशी आमचे मानधनावरून वाद झाले. त्यातून आम्ही एक पाऊल मागे घेतले ते केवळ कॅरेबियनच्या प्रतिष्ठेसाठी. आमच्या पंतप्रधानांचा मला सकाळीच शुभेच्छा देणारा संदेश आला, पण आमच्या मंडळाकडून अजून साधा फोन देखील नाही. ही निराशाजनक बाब आम्ही विजेतेपदानंतरही अनुभवत आहोत. जाऊ दे आम्हाला आता पार्टी मूड खराब करायचा नाही.‘ सॅमी बोलत होता..पण त्याच्या डोळ्यातील अश्रू थांबत नव्हते.

विंडीजचे क्रिकेट काय आहे हे ते वाचूनच मोठा झालो. पुढे पत्रकारितेच्या निमित्ताने 2007 मधील विंडीजमधील विश्‍वकरंडक स्पर्धेचे वार्तांकन करण्याची संधी मिळाली. दोन महिने चाललेली ही स्पर्धा कव्हर करताना विंडीज आणि तेथील क्रिकेटही जवळून बघितले. त्याविषयी उद्या बोलू...