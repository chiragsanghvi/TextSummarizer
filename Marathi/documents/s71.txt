शिवाजीयन्स संघासमोर साळगावकरचे आव्हान

वॉस्को - डीएसके शिवाजीयन्सची आय-लीग फुटबॉल स्पर्धेत शुक्रवारी साळगावकर एफसी संघाशी लढत होईल. टिळक मैदानावर हा सामना होईल. दोन्ही संघांचे प्रत्येकी १२ गुण आहेत. सरस गोल सरासरीच्या जोरावर शिवाजीयन्स आठव्या, तर साळगावकर सहाव्या स्थानावर आहे. हा १४व्या फेरीचा सामना आहे. विजयी संघ चौथा क्रमांक गाठू शकेल. त्यामुळे दोन्ही संघ विजयाच्या निर्धाराने मैदानावर उतरतील.

शिवाजीयन्सने घरच्या मैदानावर ईस्ट बंगालला २-०, तर स्पोर्टिंग क्‍लब द गोवा संघाला ३-१ असे हरविले. त्याआधी शिवाजीयन्सने शिलाँग लाजाँगला सलग दोन सामन्यांत बरोबरीत रोखले होते. चार सामन्यांत अपराजित राहिल्यामुळे खेळाडूंचे मनोधैर्य उंचावले आहे. खेळाडूंनी या कालावधीत आठ गुण कमावले आहेत. मोसमाच्या पहिल्या टप्प्यात संथ सुरवात झाल्यानंतर तरुण संघाची घडी अनुभवी प्रशिक्षक डेरिक परेरा यांच्या मार्गदर्शनाखाली बसत असल्याचे दिसून येते.

परेरा यांनी सांगितले की, आमच्या संघात चांगला समन्वय निर्माण झाला आहे. त्यामुळेच गेल्या चार सामन्यांत आम्ही अपेक्षित निकाल मिळवू शकलो. आता हीच लय कायम राखायची आहे.

दुसरीकडे साळगावकरनेसुद्धा गेल्या तीन सामन्यांत अपराजित मालिका राखली आहे. घरच्या मैदानावर हा संघसुद्धा फॉर्म कायम राखण्याच्या निर्धाराने खेळेल. घरच्या मैदानावर यंदा साळगावकरने सहा सामन्यांत ११ गुणांची कमाई केली आहे.