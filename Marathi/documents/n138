'श्वास'नं दृष्टिकोनच बदलला (संदीप कुलकर्णी)
- संदीप कुलकर्णी

‘डोंबिवली फास्ट’मधला माधव आणि ‘साने गुरुजी’ या चित्रपटातल्या साने गुरुजींची भूमिका करताना दोन वेगवेगळ्या वातावरणांतून मी जात होतो. एकाच वर्षात केलेल्या या चित्रपटांनी मला खूप काही शिकवलं. मात्र ‘श्‍वास’नं माझा आयुष्याकडं बघण्याचा दृष्टिकोनच बदलला.

अनेकदा आपण आयुष्यात खूप गोष्टी ठरवतो आणि ठरवलेल्या गोष्टी न होता काही तरी वेगळंच घडतं. आजवरच्या माझ्या रंगभूमी, टीव्ही, चित्रपट या प्रवासात वेगवेगळ्या भूमिका साकारताना माझ्या नेमकी हीच गोष्ट लक्षात आली आहे. सगळ्याच गोष्टी दर वेळेला आपल्या मनासारख्या होतीलच असं नाही. पण बऱ्याच गोष्टी आपण प्रबळ इच्छाशक्तीच्या जोरावर करू शकतो. या इच्छाशक्तीमुळंच तुमचा मार्ग सोपा होतो आणि गोष्टी सुरळीत पार पडतात. आजवरची प्रत्येक भूमिका साकारताना मला हाच अनुभव आला. या प्रवासानं मला समृद्ध केलंय असंच मी मानतो. माझ्या एकूण प्रवासाची सुरवातही अशीच काहीही न ठरवता झाली. मी जे. जे. स्कूल ऑफ आर्टसला शिकत असताना माझ्या आयुष्यातली पहिली भूमिका माझ्या वाट्याला आली. सई परांजपे तेव्हा ‘छोटे-बडे’ नावाच्या मालिकेचं दिग्दर्शन जे.जे.च्या कॅम्पसमध्ये करत होत्या. ‘सोयरिक’ या नाटकावर आधारित ही मालिका होती. ही मालिका जे.जे.मधील आर्टिस्ट मुलांवरच होती. मी तेव्हा आंतरमहाविद्यालयीन स्पर्धेत भाग घेत असल्यानं माझ्या डीननं माझी आणि सई परांजपे यांची भेट घडवून आणली. तेव्हा त्यांना एक पेंटर आणि एक अभिनेता अशा दोन्ही भूमिका निभावणारी व्यक्ती हवी होती. त्यामुळं माझ्यासाठी त्यांनी एक चांगला समांतर रोल लिहिला. त्या काळात सई परांजपे हे दिग्दर्शन क्षेत्रातील फार मोठं नाव. त्यांच्यासोबत काम करायला मिळतंय म्हटल्यावर मी लगेचच हो म्हणालो. अगदी गंमत म्हणून या भूमिकेसाठी मी होकार दिला. पण माझ्या पहिल्या भूमिकेनंतरच मी स्टारडम अनुभवत होतो. कारण तेव्हा फारशा मालिका नव्हत्या आणि मालिका असल्या, तरी त्या सव्वीस भागांच्याच असायच्या. अशा वेळी मी या भूमिकेमुळं छोट्या पडद्यावर झळकत होतो. मला कामाचे पैसे मिळत होते आणि गंमत म्हणजे ट्रेनमधून प्रवास करीत असताना सगळे लोक आपल्याला पाहत आहेत असा अनुभवही मला पहिल्या भूमिकेनंतरच येत होता. त्यानंतर मात्र अभिनय शिकूया असा विचार करून मी नॅशनल स्कूल ऑफ ड्रामामध्ये शिकायचं ठरविले. साधारण १९९२च्या आसपास माझी सत्यदेव दुबेंशी ओळख झाली. त्या वेळी त्यांचं रायटर्स वर्कशॉप सुरू होतं. माझा मित्र चेतन दातार मला तिथे घेऊन गेला आणि दुबेंजींनी मला माझ्या वेळेनुसार या वर्कशॉपमध्ये सहभागी होण्याची संधी दिली. हा वर्कशॉप करताना मला अचानक असं वाटलं की आपण एनएसडीला न जाता इथंच थांबून त्यांच्याकडं शिकावं आणि माझा त्यांच्याकडचा शिकण्याचा प्रवास सुरू झाला. अनेक वर्कशॉपला जाणे, ते जेव्हा नसिरुद्दीन शाह यांचं नाटक बसवायचे तेव्हा त्या तालमींना बसणं, निरीक्षणातून शिकणं अशा अनेक गोष्टी मी इथंच शिकलो. या सर्व गोष्टींचा मला माझ्या पुढील आयुष्यातील भूमिकांसाठी उपयोग झाला. माझा पाया इथे भक्कम झाला. 

‘नाइट स्कूल’मध्ये शिक्षक साकारताना.

माझी या क्षेत्राबाबत बांधिलकी आहे हे पाहून त्यांनी मला ‘आधेअधूरे’ नाटकात चार वेगवेगळ्या भूमिका करायला दिल्या. चेतन दातारांनी दिग्दर्शित केलेल्या ‘चंद्रपूरच्या जंगलातून’ या नाटकात मला भूमिका साकारायला मिळाली. हे दोन व्यक्तिरेखांवर आधारित नाटक होतं. त्यातील एक प्रमुख भूमिका मी करत होतो. त्यानंतर विजय तेंडुलकरांचे ‘बेबी’ हे नाटक केलं. दुबेंजीसोबत अनेक नाटकात मला विविध भूमिका साकारता आल्या. तेव्हा मराठीतच नव्हे तर मी इंग्रजी आणि हिंदी नाटकांमध्ये काम करीत होतो. दुबेंजीनी हिंदीमध्ये ‘अंधायुग’ केलं. तेव्हा त्यात फार मोठी स्टारकास्ट होती. अमरीश पुरी, नसिरुद्दीन शाह, आकाश खुराना, मोहन भंडारी असे अनेक मोठे कलाकार होते. एकदा अचानक त्यांनी मला सरळ नाटकात ढकललं आणि मला भूमिका दिली. त्यानंतर माझा आत्मविश्‍वास फारच वाढला. खरं तर या नाटकांमुळेच चित्रपटातल्या भूमिका माझ्या वाट्याला आल्या. दुबेंजींची नाटके पाहायला अनेक दिग्गज दिग्दर्शक येत असत. त्यातच श्‍याम बेनेगल, गोविंद निहलानी, सुधीर मिश्रा हे होते. त्यांनी माझं नाटकातील काम पाहिलं आणि मला चित्रपट मिळाले. 

चित्रपटाचा प्रवास साधारण १९९४-१९९५च्या आसपास सुरू झाला. माझा पहिला चित्रपट ‘मम्मो’. हा श्‍याम बेनेगलांनी दिग्दर्शित केलेला होता. त्यात मी इन्स्पेक्‍टर आपटेची भूमिका केली होती. १९९७ ला गोविंद निहलानी यांनी दिग्दर्शित केलेल्या ‘हजार चौरासी की माँ’ हा चित्रपट त्यानंतर  ‘इस रात की सुबह नही’ हा चित्रपट केला. परंतु अभिनेता म्हणून माझ्या आयुष्याला कलाटणी देणारी अशी भूमिका ‘डोंबिवली फास्ट’च्या रूपात आली. केवळ मीच नाही तर सर्व रसिकही हेच मानतात याची मला खात्री आहे. कसदार अभिनेता म्हणून माझी ओळख यामुळंच झाली. संपूर्ण चित्रपट हा मी रंगवलेल्या माधव आपटे या भूमिकेभोवती असल्यानं एक नट संपूर्ण चित्रपट कसा पेलू शकतो हे लोकांपर्यंत पोचलं. या चित्रपटाने मला खूप पारितोषिकं मिळवून दिली. हिंदीतही लोक मला डोंबिवली फास्टमधील भूमिकेमुळेच ओळखतात. 

‘डोंबिवली रिटर्न’ या आगामी चित्रपटात संदीप कुलकर्णी. 

‘डोंबिवली फास्ट’मधील माधव आपटेची भूमिका माझ्यासाठी लाइफटाइम रोल असला तरी २००३ मध्ये आलेल्या माझ्या पहिल्या मराठी चित्रपटानं ‘श्‍वास’नं मला बरंच काही शिकवलं. ‘श्‍वास’मधल्या डॉ. सानेंच्या भूमिकेनं मला माणूस म्हणून खूप शिकवलं व बदलवलं. ‘श्‍वास’मध्ये मी ऑन्कोलॉजिस्टची भूमिका साकारत होतो. त्या वेळी मी स्वत: हॉस्पिटलमध्ये जायचो. प्रत्येक गोष्टीचं निरीक्षण करायचो. कारण तेव्हा वयानेही मी फार लहान होतो आणि मला प्रथितयश अशा कॅन्सर सर्जनची भूमिका करायची होती. मग मी डॉ. शैलेश पुणतांबेकरांसोबत व्हिजिट्‌सना जायचो. ऑपरेशनच्या वेळी उपस्थित राहायचो. हे सगळं करताना मला फार शिकता आलं. कॅन्सरसारख्या आजारात बाहेरून माणूस धडधाकट दिसतो; पण हा आजार रुग्णाला आतून कसा संपवतो, हे मी प्रत्यक्ष पाहिले. त्यामुळं या भूमिकेनंतर माझा आयुष्याकडं बघण्याचा दृष्टिकोन बदलला. आयुष्यात कधीही काहीही होऊ शकतं हे माझ्या लक्षात आलं. आपण छोट्या छोट्या गोष्टींचा फार बाऊ करतो. पण या गोष्टीबद्दल कुरबूर न करता जे आपल्याकडं आहे त्यात समाधानी राहून कसं जगायचं हे मला ‘श्‍वास’मधील डॉ. साने या भूमिकेनं शिकवले. आयुष्याकडं पाहण्याचा एक वेगळा दृष्टिकोनच या चित्रपटानं आणि भूमिकेने मला दिला. त्यामुळे मी आयुष्यभर त्याचा ऋणी असणार आहे. 

‘साने गुरुजी’ चित्रपटातील साने गुरुजींची भूमिका आणि ‘डोंबिवली फास्ट’मधील माधव आपटेच्या भूमिका मला प्रचंड विचार करायला भाग पडतात.

साने गुरुजी करीत असताना एक शांत, विचारी, अहिंसावादी, प्रेमळ शिक्षक साकारायचा होता. आपल्या घरापासून दूर शिकायला आलेल्या मुलांना साने गुरुजी अगदी आईसारखे होते. त्यामुळे या भूमिकेने प्रेम, ममत्व, वात्सल्य शिकवले. २००३ मध्येच साने गुरुजींसोबतच ‘डोंबिवली फास्ट’चेसुद्धा शूटिंग सुरू होते. एकीकडे शांत साने गुरुजी साकारत दुसरीकडे मी अतिशय तापट, तोडफोड करणारा माधव आपटे साकारत होतो. त्यामुळे ते वर्ष भूमिकांच्या दृष्टीने माझ्यासाठी अगदी संस्मरणीय असं वर्षं होतं. अगदी दोन टोकाच्या भिन्न भूमिका मी त्या एकाच वर्षात करीत होतो. 
नाटकातली, मालिकेतली किंवा चित्रपटातली प्रत्येक भूमिका वेगळी आणि खास वाटते. 

मालिकांचा विचार करायचा तर मला ‘गुंतता हृदय हे’मधली भूमिका अधिक भावते. त्यात गुंतागुंत होती. यातली भूमिका एका व्यावसायिक माणसाची आहे. त्याचा संसार आहे, बायको आहे; तरीही एका स्त्रीच्या तो प्रेमात पडतो असं फारच गुंतागुंतीचं सगळं असल्याने कलाकार म्हणून माझ्यासाठी ते चॅलेजिंग काम होते. पण माझा हा प्रवास... या सर्व भूमिका... त्यामागील अभ्यास हा काही नावांशिवाय अपुरा आहे. खरंच दुबेजी नसते तर माझा हा प्रवास शक्‍य झाला असता की नाही ही मला शंका वाटते. आजही माझ्यावर त्यांचे संस्कार आहेत. दुबेजींमुळं मी या क्षेत्रात आलो. रंगभूमीनंतर मला खऱ्या अर्थाने चित्रपटांसाठीचा अभिनय श्‍याम बेनेगलांनी शिकवली. ‘मम्मो’ या पहिल्या चित्रपटाच्या वेळी फरीदा जलाल यांच्यासोबत माझा पहिला सीन होता आणि सगळं पाठ असूनही कॅमेरा, ॲक्‍शन हे शब्द ऐकल्यावर मी ब्लॅंक झालो. तेव्हा मला बेनेगलांनी समजावलं. ते म्हणाले, संदीप कॅमेरा तुझ्यासमोर नाही असं समज, हे जेव्हा तुझ्या अंगवळणी पडेल तेव्हा तू सिनेमाचा ॲक्‍टर होशील. मी हाच गुरुमंत्र आजही पाळतोय. या साध्या व सोप्या गुरुमंत्रामुळंच चित्रपटातलं माझं करिअर उभं राहिलं आहे.  

मी स्वतः एक आर्टिस्ट असल्यानं माझ्या डोळ्यांसमोर त्या भूमिकेचं चित्र उभं राहतं. त्यामुळं संहितेच्या पलीकडे जाऊन ती भूमिका समजून घेणं मला शक्‍य होतं. त्यामुळेच प्रेक्षकांपर्यंतही हे पोचवणे सोपं जातं. आपल्याला प्रेक्षकांना काय वेगळे देता येईल, याच शोधात मी नेहमी असतो. त्यामुळे माझ्या रंगभूमीवरील भूमिका म्हणा किंवा अगदी डोंबिवली फास्टमधील माधव आपटे म्हणा, श्‍वासमधील डॉ. साने म्हणा किंवा ‘गैर’ या चित्रपटातील डबल रोल म्हणा, ‘प्रेमसूत्र’मधील आनंद जोशी हा कॉर्पोरेट सेक्‍टरच्या माणसाची भूमिका असो किंवा ‘अजिंक्‍य’मधील अनंत धर्माधिकारी या नावाचा बास्केटबॉल कोच, ज्याचा इगो खूप मोठा आहे अशी भूमिका असो किंवा माझा ‘डोंबिवली रिटर्न’ हा हिंदी चित्रपट येतोय ती भूमिका असो अथवा साने गुरुजी ते अगदी आता सत्यशोधक चित्रपटात साकारत असलेली महात्मा जोतिराव फुलेंची भूमिका असो. या सर्व भूमिका साकारताना मी सतत काही तरी नवं शोधत असतो. 
(शब्दांकन - शाल्मली रेडकर)