न्यूझीलंडचे अपराजित्व हेच इंग्लंडसमोरील खरे आव्हान

माझ्या कारकिर्दीत फिरोजशाह कोटला मैदान माझे आवडते मैदान होते; पण अलीकडच्या काळात हे मैदान सातत्याने वादाच्याच भोवऱ्यात सापडले आहे. विश्‍वकरंडक स्पर्धेच्या उपांत्य फेरीच्या लढतीने हे वाद विसरून क्रिकेट रसिकांना त्यांच्या खर्च झालेल्या पैशाचा योग्य तो मोबदला मिळेल, अशी आशा बाळगायला काहीच हरकत नाही. 

न्यूझीलंड आणि इंग्लंड यांच्यातील वानखेडे मैदानावरील सराव सामना मी बघितला होता. तेव्हा न्यूझीलंड संघ उपांत्य फेरी गाठेल, असे मला वाटले नव्हते. सराव सामन्यात इंग्लंडने सर्वच आघाड्यांवर त्यांच्यावर वर्चस्व राखले होते. दरम्यान, प्रत्यक्ष स्पर्धेतील सामने सुरू झाल्यावर न्यूझीलंड संघाने ज्या पद्धतीने आपली आगेकूच केली आहे, त्याला तोड नाही. त्यामुळेच ते आता विजेतेपदाच्या शर्यतीत आघाडीवर आले आहेत. त्यांनी स्वतःला येथील परिस्थितीशी चांगल्या प्रकारे जुळवून घेतले.

त्यांनी उपांत्य फेरीपर्यंत एकही सामना गमावलेला नाही आणि प्रतिस्पर्धी संघासाठी हा नक्कीच धोक्‍याचा इशारा म्हणता येईल. त्यांच्या विजयी कामगिरीतील सातत्य मोलाचे आहे आणि त्यामुळेच इंग्लंडसमोर आता एक मोठे आव्हान उभे आहे. इंग्लंडला त्यांच्यापेक्षा सर्वोत्तम कामगिरी दाखवावी लागेल. इंग्लंड हा तसा वलयांकित संघ नाही; पण प्रभावशाली नक्की आहे. इंग्लंडला ज्यो रुटकडून मोठ्या अपेक्षा असतील. 

एकूणच विश्‍वकरंडक स्पर्धेतील पहिला सामना रोमांचकारी होईल. जेव्हा संघ उपांत्य फेरीत पोचतो, तेव्हा कोण जिंकेल याबाबत अंदाज व्यक्त करणे कठीण असते. सामन्याचा दिवशी कोण सर्वोत्तम खेळ करतो, यावरच सामन्याचा निकाल अवलंबून असतो.