मुंबई-पुणे सायकल शर्यतीत दिलवरसिंग विजेता

पुणे - माजी केंद्रीय मंत्री शरद पवार यांचे अमृतमहोत्सवी कृतज्ञता वर्ष, पुण्यातील सदाशिव पेठ येथील छत्रपती राजाराम मंडळाचा शतकोत्तर रौप्यमहोत्सव व सायकलिंग फेडरेशन ऑफ इंडिया यांच्या संयुक्त विद्यमाने आयोजित 51 व्या मुंबई-पुणे सायकल शर्यतीत रेल्वेच्या दिलवरसिंगने विजेतेपद मिळविले. त्याने 150 किमी अंतर 3 तास, 49 मिनिट 55 सेकंदात पूर्ण केले. 

आज (रविवार) झालेल्या या स्पर्धेत विविध राज्यांतील सुमारे 80 सायकलपटू सहभागी झाले होते. या वर्षी प्रथमच ही स्पर्धा मुंबई ते खंडाळा आणि खंडाळा ते पुणे अशा दोन टप्प्यांमध्ये झाली. या स्पर्धेला मुंबईतील जहांगीर आर्ट गॅलरीजवळ असलेल्या काळा घोडा येथून सकाळी सात वाजता सुरवात झाली. डॉ. बाबासाहेब आंबेडकर मार्गावरून हुतात्मा चौक, सीएसटी, जे. जे. पुलाखालून, भायखळा, काळा चौकी जंक्‍शन, लाल बाग, परळ, दादर, माटुंगा, सायन, चेंबूर नाका, आर. के. स्टुडिओपर्यंतचा मार्ग स्पर्धाविरहीत होता. आर. के. स्टुडिओपासून मुख्य स्पर्धेला सकाळी आठ वाजता सुरवात झाली. वाशी टोल नाका, कोकण भवन, पनवेल, खोपोली, बोर घाट, अमृताजंन पूल मार्गे राजमाची पाइंट खंडाळा येथे पहिला टप्पा संपला. या ठिकाणी पहिल्या येणाऱ्या अकरा सायकलपटूंना रोख पुरस्कार देण्यात आला. पहिल्या सायकलपटूनंतर पंधरा मिनिटांत येणारे सर्व सायकलपटू दुसऱ्या टप्प्यास पात्र ठरले. खंडाळा ते पुणे हा दुसरा टप्पा 30 मिनिटांनंतर सुरू झाला. 

खंडाळा येथून लोणावळा, कार्ला, कामशेत, वडगाव, देहुरोड, निगडी, चिंचवड, पिंपरी, बोपोडी खडकी मार्गे मरीआई गेटजवळील महाराष्ट्र राज्य खादी ग्रामोद्योग मंडळाच्या कार्यालयासमोर ही शर्यत संपली. छत्रपती राजाराम मंडळाचे अध्यक्ष युवराज निंबाळकर आणि सायकलिंग फेडरेशन ऑफ इंडियाचे संघटन सचिव प्रताप जाधव यांनी याबाबत माहिती दिली. बक्षीस समारंभ विधान परिषदेचे सभापती रामराजे निंबाळकर यांच्या हस्ते झाला. यावेळी पुण्याचे महापौर प्रशांत जगपात उपस्थित होते.

2013 नंतर ही स्पर्धा पुन्हा सुरू झाली. या सायकल शर्यतीत महाराष्ट्राबरोबरच राजस्थान, कर्नाटक, मध्य रेल्वे, दक्षिण-मध्य रेल्वे, सेनादल, पंजाब, उत्तर प्रदेश, गुजरात, आंध्र प्रदेश येथील सायकलपटूंचा सहभाग होता. घाटामध्ये पारंपरिक मार्गावरून शर्यत जाणार असून, घाटाचे खडतर सात किमीचे अंतर पार करणाऱ्या पहिल्या सायकलपटूस "घाटाचा राजा‘ या किताबाने गौरविण्यात आले. विजेत्या व सहभागी सायकलपटूंना एकूण चार लाख 90 हजार रुपयांची बक्षिसे देण्यात आली.

विजेते - 
दिलवर सिंग (रेल्वे) 3 तास, 49 मिनिट 55 सेकंद
गणेश पवार (पुणे क्रीडा प्रबोधिनी) 3.54.35
किशोर जाधव (पुणे क्रीडा प्रबोधिनी) 3.54.35
अमनदीप सिंग (रेल्वे) 
जेतराम गट (तेलंगण)
मलाप्पा मुरतुलवार (कर्नाटक)

पनवेल प्राईम -
अभिनंदन भोसले (पुणे क्रीडा प्रबोधिनी) - 44.55.30
दिलवर सिंग (रेल्वे) 

खोपोली प्राईम -
दिनेश कुमार (लष्कर) - 1.32.52
अभिनंदन भोसले (पुणे क्रीडा प्रबोधिनी)
सतबीर सिंग (लष्कर) 

घाटाचा राजा
गणेश पवार (लष्कर) - 22 मिनिटे 20 सेकंद
दिलीप माने (सांगली) - 22.20
माधन हलाबर (कर्नाटक) - 23.19़