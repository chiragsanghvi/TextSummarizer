'राधा'मुळे घराघरांत पोचले - श्रुती मराठे

‘राधा ही बावरी‘ या मालिकेतील अभिनयामुळे मी घराघरांत पोचले. आजही प्रेक्षक मला "राधा‘ या नावानेच ओळखतात. त्याचप्रमाणे दाक्षिणात्य चित्रपटांतही भरारी घेता आली. खरं तर आपलं कामच आपली ओळख करून देतं, याची प्रचिती मला आली.  

अभिनय क्षेत्रामध्ये येण्यासाठी माझ्या कुटुंबीयांनी मला मोलाची साथ दिली. खरं तर, कुटुंबीयांची साथ नसेल तर अनेक निर्णय घेताना अडचणी येतात; पण साथ असल्यास आपण भरारी घेऊ शकतो, हे मला अनुभवता आलं. विशेष म्हणजे या क्षेत्रामध्ये आमच्या कुटुंबातील कोणीही नाही, त्यामुळे सुरवातीला या क्षेत्रात येताना अनेक प्रश्‍नचिन्हं निर्माण झाली होती. त्यात महत्त्वाची गोष्ट म्हणजे सुरक्षितता. मात्र, मी खूप धाडसी असल्याचं कुटुंबीयांना माहीत असल्यानं त्यांनी मला साथ दिली. याबाबत मी खूपच "लकी‘ आहे. उच्चशिक्षण घेतल्यानंतर मी लगेचच रंगभूमीवर काम करू लागले. त्यानंतर मालिका व चित्रपट असा माझा प्रवास सुरू झाला. 

मराठीबरोबरच दाक्षिणात्य चित्रपटांमध्येही माझ्या अभिनयाला दाद मिळू लागली. दक्षिणेमध्ये मला "श्रुती प्रकाश‘ या नावाने ओळखले जाते. तमीळ भाषेमध्ये मी "इंदिरा विझा‘, "नान अवानिल्लायी‘, "गुरू-शिष्यम‘, "अरावना‘, विद्यीयास‘, "आदू आता आदू‘ या चित्रपटांमध्ये मुख्य भूमिका साकारली. विशेष म्हणजे या चित्रपटांना तेथे मोठा प्रतिसाद मिळाला, तरीही माझी ओढ मराठी चित्रपट क्षेत्राकडेच होती. कारण, मराठीवर माझं विशेष प्रेम असून ती माझी मातृभाषा आहे. "एकापेक्षा एक - अप्सरा आली‘ या कार्यक्रमासह "राधा ही बावरी‘, "पेशवाई‘ आदी मालिकांमध्ये मुख्य भूमिका साकारली. त्याचप्रमाणे "प्रेमसूत्र‘, "तप्तपदी‘, "सनई चौघडे‘, "असा मी तसा मी‘, "सत्य- सावित्री- सत्यवान‘, "लागली पैज‘, "रमा- माधव‘ आदी चित्रपटांमध्ये भूमिका साकारली. निर्माते- दिग्दर्शक महेश टिळेकर यांच्या "मराठी तारका‘ या कार्यक्रमामध्येही मी सहभागी झाले. याचे कारणही वेगळेच आहे. या "शो‘मुळे मराठी अभिनेत्रींना अभिनयासह नृत्यालाही वाव देता आला. त्यामुळे अनेकांची नवी ओळख झाली. अभिनयासह आपणही वेगळं काहीतरी करू शकतो, हे यातूनच रसिक प्रेक्षकांपर्यंत पोचलं. 

"राधा ही बावरी‘ या मालिकेमुळे मी तरुणाईच्या गळ्यातील ताईत बनले. माझा सहकलाकार सौरभ गोखले व माझी जोडी खूप हीट झाली. त्यात माझं राधाचं आगळंवेगळं पात्र तरुणाईसह सर्व वयोगटातील प्रेक्षकांच्या हृदयात कोरलं गेल्याचं आजही अनेक जण आठवणीनं सांगतात. खरंतर राधाची भूमिका खूपच मनाविरुद्ध होती. प्रत्यक्षात माझा स्वभाव राधापेक्षा अगदी विरुद्ध होता; पण छोट्या पडद्यावर मला तसं करून जमणार नव्हतं. त्यामुळे मी ते आव्हान पेललं. विशेष म्हणजे ही मालिका सुरू झाली, त्या वेळी पहिल्या दिवसापासूनच तिला प्रतिसाद मिळत गेला. त्या वेळी व आताही प्रेक्षक ती आठवण काढतात, ही माझ्या मर्मबंधातील ठेवच झाली आहे. "रमा- माधव‘ या चित्रपटामध्ये मी पार्वतीची भूमिका साकारली. खरंतर ही भूमिका माझी कसोटी घेणारी होती. कारण, त्या काळातील अनेक गोष्टींशी मिळतंजुळतं घ्यायचं होतं; पण ही कसोटीही मी यशस्वीरीत्या पार पाडली. 

अभिनय क्षेत्रामध्ये कार्यरत असताना आपण समाजाचं देणं लागतो, याची जाणीव मला नेहमीच असते. त्यामुळे समाजासाठी काहीतरी करण्यासाठी माझी नेहमीच धडपड असते. दोन वर्षांपूर्वी मी मुंबईमध्ये काही कामानिमित्त फिरत होते, त्या वेळी भर उन्हात वाहतूक पोलिस वाहतुकीचे नियमन करत होते. खरंतर तीही आपल्याप्रमाणेच माणसं आहेत ना! पण, त्यांना आठ तासांहून अधिक काळ उन्हाचा सामना करावा लागत होता. डोक्‍यावर टोपी असली तरी तिचा किती फायदा, हे प्रत्यक्षात अर्धा तास जरी भर उन्हात थांबून पाहिलं तर लक्षात येईल. त्यामुळे पोलिसांसाठी काहीतरी करावं, असा विचार मनात आला. माझ्या घरामध्ये पाण्याच्या बाटल्यांचा ढीग साचला होता. त्यांचा चांगल्या प्रकारे उपयोग करता येईल, असं माझ्या लक्षात आलं. त्यामुळे उन्हामध्ये कार्यरत असणाऱ्या व घामाच्या धारांनी निथळणाऱ्या अशा पोलिसांसाठी जेवढ्या ठिकाणी शक्‍य असेल, तेवढं पाणीवाटपाचं काम मी सुरू केलं. विशेष म्हणजे आपली कोणीतरी काळजी घेतंय, या जाणिवेनं पोलिसांच्या चेहऱ्यावर समाधान दिसतं. त्यामुळे दोन वर्षांपासून मी सुरू केलेला हा उपक्रम यंदाही पुण्यासह मुंबईतही सुरू ठेवणार आहे. 
(शब्दांकन : अरुण सुर्वे) 