
 बॅंकांच्या खांद्यावर कर्जांचे ओझे
बॅंकांमधील कारभार सुधारून अधिक शिस्तबद्ध झाल्याशिवाय नवीन भांडवल उपलब्ध करून देण्यास सरकार राजी नाही. एक प्रकारे हे योग्यच आहे. बॅंकांना स्वायत्तता मिळून त्यांनी अधिक कार्यक्षम पद्धतीने व्यवहार केला नाही, तर नवीन घातलेले भांडवलसुद्धा अडकून जाण्याची शक्‍यता आहे. अनेक बॅंकांत अध्यक्ष कार्यकारी संचालक अशी महत्त्वाची पदे अनेक वर्षे रिक्त आहेत. 

सरकारने ‘इंद्रधनुष्य‘ योजनेअंतर्गत बॅंकांचा कारभार प्रगतीशील करण्याची 7 सूत्रे अंगिकारली आहेत. बॅंकेचे नेतृत्व करणाऱ्या कार्यकारी संचालक, मुख्य कार्यकारी अधिकारी अशा पदांवर खासगी क्षेत्रातील कर्तबगार व्यक्तींची नेमणूक करून त्यांचे मानधनही खासगी क्षेत्राप्रमाणे देण्याची योजना आहे. ‘बॅंक ऑफ बडोदा‘ने सिटी बॅंकमध्ये मोठा अनुभव असणारे श्री. पी. एस. जयकुमार आणि मायक्रोसॉफ्ट इंडियाचे माजी अध्यक्ष रवी वेंकटेशन यांची महत्त्वाच्या पदांवर नियुक्ती करून महत्त्वाचे पाऊल उचलले आहे. बॅंकांमध्ये भांडवल घालण्यासाठी सरकार मोठ्या प्रमाणात निधी कसा उभा करणार, या प्रश्‍नाचेही सोपे-सुलभ उत्तर उपलब्ध नाही. बॅंकांसाठी कर्जरोख्यांची रक्कम उभी करणे आणि त्याला वैधानिक राखीव निधीचा (एसएलआर) दर्जा देणे हा एक विकल्प आहे. सार्वजनिक बॅंकांसाठी एक भागधारक (होल्डिंग) कंपनी स्थापन करून त्यामध्ये सरकारी रोख्यांच्या तोलाची रोखे उभारणी करणे व ही रक्कम बॅंकांच्या भागभांडवलात घालणे हा दुसरा पर्याय आहे. 2004 मध्ये एनडीए सरकार असताना बॅंकांमधील सरकारचा हिस्सा 51 टक्के पेक्षा खाली 33 टक्के पर्यंत आणण्याचाही प्रस्ताव आला होता. मात्र तेव्हा बॅंकांची आणि जागतिक अर्थव्यवस्थेची स्थिती खूपच भक्कम होती. हा विषय आज पुनरुज्जीवित करणे सोपे नाही आणि त्याला कामगार संघटना सहजासहजी मान्य करतील का, याचाही विचार केला पाहिजे. 

मात्र याचबरोबर सार्वजनिक बॅंकांच्या आणि त्यातील कर्मचाऱ्यांच्या आणि ग्राहकांच्या हितासाठी अशा अवघड निर्णयांची धडाडीने आणि त्वरित अंमलबजावणी करणेही तितकेच अपरिहार्य आहे. एकेकाळी संगणकीकरणाला विरोध करणाऱ्या बॅंकांनी आज ‘कोअर, बॅंकिंग‘ यशस्वी करून दाखविले आहे. ‘एनईएफटी‘ आणि ‘आरटीजीएस‘द्वारे देशभरात इलेक्‍ट्रॉनिक माध्यमातून पैशाची देवाण - घेवाण जलद आणि सुलभ करून दाखविली आहे. भांडवलाअभावी आणि तत्पर कार्यक्षमतेअभावी सार्वजनिक बॅंकांच्या प्रगतीला खीळ बसून चालणार नाही. उपभोक्‍त्यांची कर्जे, मुदत ठेवी, बचत खाती, विमा, म्युच्युअल फंड सारख्या गुंतवणूक सेवा आणि निव्वळ नफा या पाचही आघाड्यांवर खासगी क्षेत्रातील बॅंकांनी नेत्रदीपक प्रगती केली आहे. त्यांचा एकूण व्यवहारातील वाटा वायुवेगाने वाढतो आहे. या स्पर्धेत आता नवीन ‘पेमेंट बॅंका‘ही येत आहेत. मोबाईल बॅंकिंगमध्ये खासगी बॅंकांचा हिस्सा 75 टक्के हून अधिक आहे. टेलिफोन सेवांमध्ये एमटीएनएल, बीएसएनएल सारख्या कंपन्यांची 20 वर्षांपूर्वी मक्तेदारी होती. आज मोबाईल ग्राहकांची संख्या 90 कोटींवर पोचली, पण त्यातील 80 टक्के वाटा खासगी कंपन्यांकडे आहे. बॅंकिंग क्षेत्रात असे होऊ नये, म्हणून थकीत कर्जाचा प्रश्‍न सोडवून भांडवल उभारणीची घाई करणे हिताचे आहे. राष्ट्रीय उत्पन्नाचा दर वाढण्यासाठी सुलभ कर्जपुरवठाही तितकाच आवश्‍यक आहे. त्यासाठीसुद्धा बॅंकांमधील सुशासन, कार्यक्षमता वाढवणे व कर्जाच्या वसुलीमध्ये झपाट्याने प्रगती करणे जरूरीचे आहे.

