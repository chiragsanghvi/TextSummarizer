दिवाळीत येतेय 'कट्यार', 'प्रेमरतन' (संतोष भिंगार्डे)


दिवाळीच्या मुहूर्तावर चित्रपट प्रदर्शित करण्याचा पायंडा हिंदी चित्रपटसृष्टीत रूढ झालाय. या काळात प्रदर्शित झालेल्या चित्रपटांना बॉक्‍स ऑफिसवरही चांगलं यश मिळतं, असा निर्मात्यांचाही अनुभव. या वेळी सलमान खानचा ‘प्रेम रतन धन पायो’ हा चित्रपट प्रदर्शित होतोय. मराठी चित्रपटसृष्टीही हिंदी चित्रपटांशी स्पर्धा करायला सज्ज असून, ‘कट्यार काळजात घुसली’ आणि ‘मुंबई-पुणे-मुंबई-२’ हे दोन बिगबजेट चित्रपट प्रदर्शित होतील. सलमानला आपली ॲक्‍शन हीरो ही प्रतिमा पुन्हा एकदा ‘प्रेम’च्या रूपानं बदलायची आहे. या ‘प्रेम’शी मराठीतल्या प्रेमपटांनाही स्पर्धा करावी लागेल...

दिवाळी, ईद आणि ख्रिसमस म्हटलं की बॉलिवूडकरांची जणूकाही चंगळच असते. या दिवसांमध्ये आपला चित्रपट प्रदर्शित व्हावा आणि त्यानं बक्कळ कमाई करावी, असंच जणू काही त्यांना वाटत असतं. कारण शाळा-महाविद्यालयांना पडलेल्या सुटीचा फायदा उठवण्याचा त्यांचा विचार असतो. त्यातच दिवाळी म्हटलं की जणू काही डबल धमाका. या दिवसांत बोनस वगैरे झालेला असतो. सर्वसामान्यांच्या खिशात पैसा खुळखुळत असतो. त्यामुळं याच कालावधीत मोठ्या निर्मितीसंस्था आपले चित्रपट प्रदर्शित करीत असतात. या वर्षी ‘राजश्री प्रॉडक्‍शन’चा ‘प्रेम रतन धन पायो’ हा हिंदी चित्रपट; तसेच मराठीत झी-टॉकीजचा ‘कट्यार काळजात घुसली’ आणि मिराह एंटरटेनमेंट व एव्हरेस्ट एंटरटेनमेंटचा ‘मुंबई-पुणे-मुंबई-२...लग्नाला यायचंच’ हे चित्रपट प्रदर्शित होत आहेत. हिंदीबरोबरच मराठीतही बिग फाईट होणार आहे. पुन्हा थिएटरचा मुद्दा उपस्थित होण्याची शक्‍यता आहे. 

‘कट्यार...’ मध्ये सचिन, सुबोध भावे आणि अमृता खानविलकर.

खरं तर दिवाळीच्या सुटीत चित्रपट खूप पैसा कमावतात, याचा साक्षात्कार पहिल्यांदा झाला तो आदित्य चोप्राला. त्याच्या ‘दिलवाले दुल्हनियाँ ले जायेंगे’ हा चित्रपट दिवाळीच्या धामधुमीत प्रदर्शित झाला आणि त्यानं बॉक्‍स ऑफिसवर चांगली कामगिरी केली. तत्पूर्वी दिवाळीत बिग बॅनर्सचे चित्रपट सहसा प्रदर्शित होत नसत. कारण दिवाळीचा सण म्हटलं की पूर्वी लोक आपले मित्रमैत्रिणी आणि आपल्याच कुटुंबात रंगत असत. दिवाळीचा सण कुटुंबाबरोबर एन्जॉय करीत असत; पण ‘दिलवाले’नंतर हा ट्रेंडच बदलला. एक नवीन संस्कृती उदयाला आली. आदित्यचं पहिलं दिग्दर्शन आणि शाहरुख खान व काजोलसारखी लोकप्रिय जोडी आणि त्याला साजेसं कथानक बस्स! प्रेक्षक एकदम खुश. प्रेक्षकांच्या झुंडीच्या झुंडी चित्रपटगृहांकडं वळल्या आणि दिवाळीत आपला चित्रपट लागलाच पाहिजे, असा जणू काही बॉलिवूडकरांनी चंगच बांधला. मग काय...एकापाठोपाठ एक चित्रपट दिवाळीत प्रदर्शित होऊ लागले. प्रेक्षकांनी आपापल्या परीने त्यांचे स्वागत केले. ‘गोलमाल’, ‘कुछ कुछ होता है’, ‘हम साथ साथ है’, ‘दिल तो पागल है’, ‘मिशन काश्‍मीर’, ‘रा वन’ असे अनेक चित्रपट दिवाळीत आले. त्यांनी प्रेक्षकांचं मनसोक्त मनोरंजन केले आणि आता ही परंपरा सुरूच आहे. 

गेल्या वर्षीच्या दिवाळीत शाहरुख खान-दीपिका पदुकोन, बोमन इराणी, अभिषेक बच्चन आदी कलाकारांच्या प्रमुख भूमिका असलेला ‘हॅपी न्यू इअर’ हा चित्रपट प्रदर्शित झाला होता. या चित्रपटाला चांगलं यश मिळालं होतं. मुळात दिवाळीचा सण शाहरुखला चांगलाच लकी ठरलेला आहे. त्याचे दिवाळीत प्रदर्शित झालेले ‘दिलवाले दुल्हनियाँ ले जायेगे’, ‘कुछ कुछ होता है’, ‘वीर झारा’, ‘डॉन’, ‘दिल तो पागल है’, ‘मोहब्बते’, ‘ओम शांती ओम’,  ‘रा वन’, ‘हॅपी न्यू इअर’ या चित्रपटांनी बॉक्‍स ऑफिसवर चांगली कामगिरी केली. शाहरुख आणि दिवाळी असे जणू काही समीकरणच बनले. ‘हॅपी न्यू इअर’ या चित्रपटाची जोरदार जंगी पार्टीही गेल्या वर्षी झाली आणि या पार्टीत शाहरुख खानने दे धमाल डान्स केला. खरे तर ‘मै हूँ ना’ या चित्रपटानंतर फराह खान आणि शाहरुख खान यांच्यामध्ये वितुष्ट आलं होतं. ते पुन्हा एकत्र काम करतील की नाही, अशी शंका होती; परंतु गेल्या वर्षीची दिवाळी त्यांना निश्‍चितच चांगली गेली. एका अर्थी ती दिवाळी शाहरुख आणि फराह यांच्यामध्ये पॅचअप झाल्याने हिंदी चित्रपटसृष्टीसाठी सुखावह होती. 

सलमान पुन्हा होतोय ‘प्रेम’...

या वर्षी दिवाळीत राजश्री प्रॉडक्‍शनचा ‘प्रेम रतन धन पायो’ हा चित्रपट प्रदर्शित होत आहे. सलमान खान आणि सोनम कपूर या चित्रपटात मुख्य भूमिका साकारीत आहे. सलमान खानचा या चित्रपटात डबल रोल आहे. एक शांत आणि गंभीर; तर दुसरा मस्तीखोर, जीवनाचा आनंद घेणारा असा आहे. सलमान आणि सोनम ही जोडी प्रथमच एकत्र येत आहे. राजश्री प्रॉडक्‍शन आणि कौटुंबिक चित्रपट हे समीकरण या चित्रपटातही पाहायला मिळणार आहे. मात्र राजश्री प्रॉडक्‍शन आणि कलाकारांची मोठा फौजफाटा या चित्रपटात दिसणार नाही. कारण हा चित्रपट अगदी मोठ्या स्तरावर बनलेला असला तरी त्यामध्ये राजश्री प्रॉडक्‍शनचा मोठा तामजाम असला तरी केवळ सात-आठ प्रमुख व्यक्तिरेखांभोवती हा चित्रपट फिरणारा आहे. विशेष बाब म्हणजे दहा एक वर्षांनी सलमान खान आणि सूरज बडजात्या एकत्र काम करीत आहेत. सलमान या चित्रपटात ‘प्रेम’ नावाची त्याची फेव्हरिट व्यक्तिरेखा साकारत आहे. ‘बजरंगी भाईजान’च्या घवघवीत यशानंतर सलमानच्या ‘चारो उंगलियाँ’ घीमध्ये आहेत. खरंतर या चित्रपटाद्वारे सलमाननं आपली रफ अँड टफ इमेज बदलण्याचा प्रयत्न केला आहे. त्यामुळं आता त्याच्या या चित्रपटाबद्दल सगळ्यांना कमालीचं कुतूहल आहे. दिग्दर्शक राजकुमार कोहली यांचा पुत्र अरमान कोहली या चित्रपटाद्वारे हिंदी चित्रपटसृष्टीत कमबॅक करीत आहे. सलमानच्या शिफारशीमुळंच त्याला या चित्रपटात काम मिळालेलं आहे. तो नकारात्मक भूमिका साकारत आहे. 
राजश्री प्रॉडक्‍शनचे मोठ मोठे सेट्‌स, कौटुंबिक वातावरण आणि मालमसाला, गुणगुणावेसे असे संगीत; तसेच अन्य बाबींमुळे हा चित्रपट आता तिकीटबारीवर काम कमाल करतो ते पाहायचे.

या चित्रपटापाठोपाठ सनी देओलदिग्दर्शित ‘घायल वन्स अगेन’ हा चित्रपट येत आहे. हा चित्रपट ‘घायल’चा सिक्वेल आहे. हा ॲक्‍शन ड्रामा आहे. ओम पुरी या चित्रपटात पोलिस अधिकाऱ्याची भूमिका साकारत आहेत. मात्र सगळ्यांचे लक्ष लागलेले आहे ते राजश्री प्रॉडक्‍शन आणि सलमान खानच्या ‘प्रेम रतन धन पायो’कडे. या चित्रपटापाठोपाठ रणबीर कपूर आणि दीपिका पदुकोनची मुख्य भूमिका असलेला ‘तमाशा’ चित्रपट येत आहे. ‘ये जवानी है दिवानी’ या चित्रपटाच्या भव्य यशानंतर हे दोघे प्रेमात आकंठ बुडालेले होते. हे दोघे लग्न करतील असे बोलले जात होते; परंतु अचानक काही तरी बिनसलं आणि आता पुढील वर्षी रणबीर-कतरिना लग्न करणार आहेत. अशी कबुली खुद्द रणबीरनंच दिली आहे. त्यामुळं दीपिका आणि रणबीरची ‘तमाशा’मध्ये केमिस्ट्री कशी काय जुळलेली आहे हे पाहणं औत्सुक्‍याचं आहे. संजय लीला भन्साळी यांचा ‘बाजीराव मस्तानी’ हा चित्रपटही डिसेंबरमध्ये येत आहे. ‘बाजीराव मस्तानी’ हे संजय लीला भन्साळींचं स्वप्न आहे. रणवीर सिंग, दीपिका पदुकोन आणि प्रियांका चोप्रा अशी तगडी स्टारकास्ट आहे. अतिशय भव्य स्तरावर हा चित्रपट बनलेला आहे. त्यानंतर शाहरुख-काजोल यांचा ‘दिलवाले’ हे या वर्षीचं एक आकर्षण ठरणार आहे. हैदराबाद येथील रामोजी फिल्म सिटीत दिग्दर्शक रोहित शेट्टी या चित्रपटाचे चित्रीकरण पटापट उरकण्याच्या मार्गावर आहे. शाहरुख आणि काजोल ही जोडीदेखील बऱ्याच वर्षांनी एकत्र काम करीत आहे. 

‘मुंबई-पुणे-मुंबई - २’ मध्ये स्वप्नील जोशी आणि मुक्ता बर्वे.

या वर्षीचं दिवाळीतलं मोठं सेलिब्रेशन आहे ते मराठी चित्रपटसृष्टीत. मराठीत दोन बिग बॅनर्सचे चित्रपट एकाच दिवशी प्रदर्शित होत आहेत. ‘मुंबई-पुणे-मुंबई-२...लग्नाला यायचंच हं’ आणि ‘कट्यार काळजात घुसली’ हे दोन चित्रपट येत आहेत. या दोन्ही चित्रपटांतील कलाकारांची टीम तगडी आहे. दोन्ही चित्रपटांचे विषय वेगळे आहेत. त्यातील ‘मुंबई-पुणे-मुंबई-२’ हा पहिल्या भागाचा अर्थात ‘मुंबई-पुणे-मुंबई’चा पुढील भाग आहे. सतीश राजवाडेचे देखणे-नेटके दिग्दर्शन आणि स्वप्नील जोशी व मुक्ता बर्वे यांचा सदाबहार अभिनय यामुळं हा चित्रपट यशस्वी ठरला होता. पहिल्याच भागाला मिळालेल्या अभूतपूर्व यशानंतर आता दुसऱ्या भागाबाबत कमालीची उत्सुकता ताणली गेली आहे. पहिल्या भागाची कथा दोनच व्यक्तिरेखांभोवती फिरणारी होती. मात्र या चित्रपटात काही व्यक्तिरेखा नव्याने टाकण्यात आलेल्या आहेत. या वेळी एक वेगळाच अंदाज पाहायला मिळणार आहे. पहिल्या भागात मैत्री आणि त्याचे रूपांतर प्रेमात झाले होते. आता दुसऱ्या भागात प्रेमाचे रूपांतर लग्नात होताना दिसणार आहे. मिराह एंटरटेनमेंट आणि एव्हरेस्ट एंटरटेनमेंट या दोन बिग बॅनर्सनी या चित्रपटांची निर्मिती केली आहे. पहिला भाग जिथं संपला होता तेथूनच दुसऱ्या भागाच्या कथानकाला सुरवात होत आहे. सतीश राजवाडेने हा दुसरा भाग अधिक आकर्षित केला असणार यात वादच नाही. 

पहिल्या भागात सुपरस्टार स्वप्नील जोशी आणि मुक्ताच्या अभिनयाची चांगलीच जुगलबंदी रंगलेली दिसली होती. दुसऱ्या भागात ही जुगलबंदी अधिक बहारदार असणार आहे. 

महाराष्ट्राला संगीत नाटकांची एक परंपरा लाभलेली आहे आणि त्यातील एक अजरामर नाट्यकृती म्हणजे ‘कट्यार काळजात घुसली’ हे नाटक. पंडित जितेंद्र अभिषेकी यांच्या सुमधुर संगीताने सजलेल्या आणि पुरुषोत्तम दारव्हेकर यांच्या लेखणीतून उतरलेल्या या नाटकानं इतिहास घडविला. ‘संगीत कट्यार काळजात घुसली’ हे नाटक सर्वार्थानं अजरामर आहे. आता त्याच नाटकावर बेतलेला चित्रपट दिवाळीच्या धामधुमीत प्रदर्शित होत आहे. मात्र नाटक वेगळं आणि चित्रपट वेगळा हे प्रेक्षकांनी लक्षात घेतलं पाहिजे. सुबोध भावे या चित्रपटाद्वारे पहिल्यांदाच दिग्दर्शनाच्या क्षेत्रात उतरत आहे. शंकर महादेवन पहिल्यांदाच अभिनय करीत आहेत. या चित्रपटाची कथा जेवढी दोन घराण्यांतील संघर्षाची असली तरी तेवढीच ती गुरू-शिष्याच्या नात्याचीही आहे. यातलं सूर निरागस हो...हे गाणं कमालीचं लोकप्रिय ठरलेलं आहे. त्यामुळं आता या चित्रपटाबाबत उत्सुकता ताणली गेलेली आहे. सचिन पिळगावकर, शंकर महादेवन, सुबोध भावे, पुष्कर श्रोत्री, अमृता खानविलकर, मृण्मयी देशपांडे अशी कलाकारांची भरभक्कम टीम या चित्रपटात आहे. दिवाळीनिमित्त ही संगीतमय भेट प्रेक्षकांना मिळणार आहे.