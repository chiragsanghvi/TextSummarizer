हार्दिकने ‘तो’ चेंडू यॉर्कर टाकू नये हाच प्रयत्न होता - धोनी

बंगळूर - हार्दिक पंड्या हा चांगला यॉर्कर टाकतो, त्याने अखेरचा चेंडू नेमका तोच टाकू नये, हीच आमची त्याला सूचना होती. त्याने तो चेंडू टाकताना आखलेली योजना यशस्वीपणे अमलात आणली, असे भारतीय कर्णधार महेंद्रसिंह धोनीने सांगितले. त्याच वेळी त्याने नियमित गोलंदाजांनीच महत्त्वाची षटके टाकावीत हेच आपले मत असल्याचेही सांगितले. 

अखेरच्या चेंडूच्या वेळी विविध पर्यायांचा विचार केला, त्या वेळी गोलंदाज कोण आहे, यॉर्कर टाकला तर कसा असावा, यांसारख्या अनेक गोष्टींचा विचार होत असतो. हार्दिकला बॅक ऑफ लेंथ चेंडू टाकण्यास सांगितले; तसेच त्याला वाइडही टाळण्याची सूचना होती. ही योजना हार्दिकने यशस्वीपणे अमलात आणली, असे धोनीने सांगितले. भारतीय कर्णधाराने सर्वच योजनांची चर्चा करणे टाळले; पण त्याच वेळी चेंडूची दिशा व टप्पा कसा असावा, याबाबत प्रामुख्याने चर्चा झाल्याचे सांगितले.

भारतीय कर्णधाराने बांगलादेशचा आक्रमक फिनिशर महमुदुल्लाबाबत सहानुभूती दाखवली. कायम षटकाराने विजय मिळवून देण्याचा प्रयत्न असतो, तो एक मोह असतो. तो फटका यशस्वी ठरला, तर त्याचे कौतुक होते. महमुदुल्ला शिकत आहे आणि हे प्रत्येक फिनिशरबाबत घडते. हाच तर खेळाचा भाग आहे. क्रिकेट समालोचक हे कायम फटक्‍याने काय घडले, हे पाहूनच त्याबाबत टिप्पणी करीत असतात, असाही टोला धोनीने लगावला.

सुटलेल्या झेल, तसेच दिलेल्या अतिरिक्त धावांबाबतही धोनीने टीका करणे टाळले. तो म्हणाला, ‘‘एखादी चूक घडली की त्याचा विचार होत राहतो, खरे तर त्या वेळी घडले ते घडले, आता ती संधी काही पुन्हा येणार नाही हा विचार हवा. जसप्रीतकडून क्षेत्ररक्षणातही चुका झाल्या. झाले ते झाले हे समजल्यावर त्याने यॉर्करचा छान वापर केला. आता जेव्हा कधी बदली गोलंदाज की मुख्य गोलंदाज हा पर्याय होता, त्या वेळी मुख्य गोलंदाजांनाच पसंती दिली. तेच आवश्‍यक असते.’’

अखेरच्या तीन चेंडूंपर्यंत आम्हाला विजयाची संधी होती. महमुदुल्ला आणि मुशफिकर अनुभवी आहेत. त्यांनी तसा फटका का मारला, हे मलाही कळले नाही. तीन चेंडूंत दोन धावा हव्या असतानाही हरलो, याचे जास्त दुःख आहे.
- मश्रफी मुर्तझा, बांगलादेश कर्णधार

संक्षिप्त धावफलक
भारत - ७ बाद १४६ (रोहित शर्मा १८, शिखर धवन २३, विराट कोहली २४, सुरेश रैना ३०- २३ चेंडूत १ चौकार व २ षटकार, हार्दिक पंड्या १५- ७ चेंडूत २ चौकार व १ षटकार, महेंद्रसिंह धोनी नाबाद १३, रवींद्र जडेजा १२-, आर. अश्‍विन नाबाद ५- २ चेंडूत १ चौकार, शुवागता होम १-२४, अल अमीन हुसेन २-३७, मुस्तफिझुर रहमान २-३४, शकीब अल हसन १-२३, महमुदुल्ला १-४) वि. वि. बांगलादेश - ९ बाद १४५ (तमिम इक्‍बाल ३५- ३२ चेंडूत ५ चौकार, शब्बीर रेहमान २६- १५ चेंडूत ३ चौकार व १ षटकार, शकीब अल हसन २२- १५ चेंडूत २ षटकार, महमुदुल्ला १८- २२ चेंडूत १ चौकार, सौम्या सरकार २१- २१ चेंडूत १ चौकार व १ षटकार, मुशफिकूर रहिम ११- ६ चेंडूत २ चौकार, आशिष नेहरा १-२९, आर. अश्‍विन २-२०, रवींद्र जडेजा २-२२, हार्दिक पंड्या २-२९, सुरेश रैना १-९).