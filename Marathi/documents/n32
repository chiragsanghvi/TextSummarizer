घोड्याला मारहाणीचा आलिया, अनुष्काकडून निषेध

मुंबई- एका आमदाराने मारहाण करून घोड्याचा पाय मोडल्याच्या घटनेबद्दल बॉलिवूड अभिनेत्रींनी तीव्र संताप व्यक्त करीत निषेध नोंदविला आहे. "आपण असे कसे काय घडू देऊ शकतो?? आता प्राण्यांना आपण सोडणार नाही का?" असे प्रश्न उपस्थित करीत या घटनेबद्दल अभिनेत्री आलिया भटने संताप व्यक्त केला आहे.

उत्तराखंडचे मुख्यमंत्री हरीश रावत यांच्याविरोधात देहरादूनमध्ये आंदोलन करताना भाजपचे आमदार गणेश जोशी यांनी दांडक्‍याने केलेल्या अमानुष मारहाणीत पोलिसांच्या घोड्याचा पाय मोडला होता. प्राणिमित्रांसह या घटनेचा निषेध करणाऱ्यांमध्ये बॉलिवूडकरही आहेत. संबंधित भाजप आमदाराकडून घोड्याची पाहणी केली. 

"हा प्रकार ‘किळसवाणा‘ म्हणण्यापलीकडचा आहे," अशा शब्दांत आलिया भटने ट्विटरवरून प्रतिक्रिया व्यक्त करताना निषेध व्यक्त केला. आलिया म्हणते, "प्राण्यांना बोलता येत नाही. आपण त्यांचा आवाज बनायला हवे... आपण असे प्रकार कोणत्याही परिस्थितीत सहन करू शकत नाही. देहरादूनचा प्रकार दुखद व खरोखर लज्जास्पद आहे." 
अनुष्का शर्मानेही यावर प्रतिक्रिया व्यक्त केली आहे. यासंदर्भात एक लेख शेअर करून तिने जीप आणि तंत्रज्ञान उपलब्ध असताना पोलिसांनी घोडे वापरणे चुकीचे आहे असे म्हटले आहे. 