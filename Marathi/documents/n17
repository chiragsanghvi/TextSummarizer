‘शांघाय’मुळं हिंदीत नाव मिळालं! (अनंत जोग)

माझ्या अभिनयामुळं मला ज्येष्ठ अभिनेते दिलीपकुमार आणि अमिताभ बच्चन यांनी ओळखलं. त्यांना मी माझ्या अभिनयामुळं माहीत होतो. त्यांनी माझं काम पाहिलं होतं. ‘मी तुमचा फॅन आहे’ असं दिग्दर्शक अनुराग कश्‍यप यांनी सांगितलं. आपली अशी ओळख निर्माण व्हावी, हे कुठल्याही कलाकाराला आवडतंच. त्याचबरोबर माझ्या खलनायकी भूमिकांमुळं मला लोकांच्या नाराजीला आणि रागालाही तोंडही द्यावं लागलंय.

एखाद्या चित्रपटात तुमची भूमिका फार मोठी आहे; पण नट म्हणून तुम्हाला काम करायला काही वावच नाही याला काहीच अर्थ नाही. मग एखाद्या चित्रपटात भूमिका लहान असली, तरी चालेल; पण एक नट म्हणून किंवा एक कलाकार म्हणून तुमचा सहभाग त्यात महत्त्वाचा असायला हवा. त्या भूमिकेतून तुम्हाला काही तरी देता आलं पाहिजे. कुठलीही भूमिका स्वीकारताना नट म्हणून मला जर ती भूमिका आवडली, तरच मी ती स्वीकारतो.

सुरेश खरेंचे ‘असुनी नाथ मी अनाथ’ हे माझं पहिलं व्यावसायिक नाटक. या नाटकात काम करताना मी खूपच घाबरलो होतो. हे काम काही फारसं उत्तम झालं नव्हतं. त्यातच ते काम बघायला माझी आई आली होती. आईनं काम पाहिल्यावर ती म्हणाली, की अभिनय वगैरे काही तुझं काम नाही. तू बॅंकेतील नोकरी बघ. आईचं हे बोलणं मी एक चॅलेंज म्हणून स्वीकारलं आणि माझ्या भूमिकांचा प्रवास सुरू झाला. हे चॅलेंज स्वीकारल्यावर मात्र मी जोरदार तयारीला लागलो. विविध एकांकिकांमधून काम करायला लागलो. नंतर एकदा मी आई-वडिलांना माझं काम पाहायला एका प्रयोगाच्या वेळी बोलावलं. रंगमंचावरचं माझं ते काम पाहून आई मला म्हणाली, ‘‘आता मी माझे शब्द मागं घेते. तू अभिनय करू शकतोस. पण केवळ यावर उदरनिर्वाह होणं कठीण आहे. त्यामुळं तू नोकरी करून एकांकिका वगैरे कर.’’ मी एक वर्ष नोकरीही केली. पण त्यात काही माझं मन रमेना. तेव्हा मी पूर्णपणे अभिनय क्षेत्रात झोकून द्यायच ठरवलं आणि अगदी आजपर्यंत हेच करतोय.

त्यानंतर मी राजा पाडगावकरांची फुलस्टॉप नावाची एक एकांकिका करीत होतो. उदय कला केंद्राच्या स्पर्धेत मला या एकांकिकेसाठी बेस्ट ॲक्‍टर म्हणून पुरस्कार मिळाला. त्या वेळी राजाभाऊ म्हणाले होते, की कोणा व्यावसायिक निर्मात्यानं माझं नाटक घेतलंच तर मी त्यातली एक भूमिका अनंत जोगला द्या, असं मी नक्की सांगेन. त्यांनी आपला शब्द पाळला आणि निर्माता राजाराम शिंदेना सांगितलं. शिंदे त्या वेळी ‘हे काय आहे काय’ नावाचं नाटक करीत होते. या नाटकानं मी खऱ्या अर्थाने व्यावसायिक नाटकाला सुरवात झाली. हा अनुभव अगदीच नवीन होता कारण या नाटकात मी नवा होतो.
माझ्या ‘चित्कार’ नाटकात मी आणि सविता प्रभुणे होतो. त्यात मी डॉक्‍टरची भूमिका करायचो. ती भूमिका मला फारच आवडायची.

‘सिंघम’मध्ये मंत्र्याच्या भूमिकेत अनंत जोग.

अमजद खानसोबत ‘छुम छुम करती आयी चिडियाँ’ नावाचं नाटक करीत होतो. त्या वेळी अमजद खान यांचे बंधू इम्तियाज खान एक चित्रपट करणार होते. ‘अमीर आदमी गरीब आदमी’ या चित्रपटात मला पहिल्यांदा छोटीशी भूमिका करायची संधी मिळाली. हेमामालिनीनं ‘तेरा पन्ने’ नावाच्या मालिकेची निर्मिती केली होती. ती माझी छोट्या पडद्यावरील पहिली भूमिका. त्यात मी एका डाकूची भूमिका केली होती जो हेमामालिनीला पळवून नेतो. 

पुढं मात्र मी नाटक, मालिका तसेच चित्रपटांत अनेक भूमिका साकारल्या. माझी ‘एक शून्य शून्य’ मालिकेतील भूमिका मला आवडते. ‘कुछ खोया कुछ पाया’मधली भूमिका, शांघाय, सिंघम, सरकार यांसारख्या चित्रपटातल्या माझ्या भूमिका मला आवडतात. या सगळ्याच भूमिकांमध्ये नटाला काही तरी करायला स्कोप होता. नुसताच नट उभा आहे आणि दिलेले संवाद बोलतो आहे असं या भूमिकांचं नव्हतं.

माझी ‘सिंघम’ चित्रपटातील अनंत नार्वेकर या मंत्र्याची भूमिका मला माझ्या करिअरमधील टर्निंग पॉइंट वाटते. हा चित्रपट तर लोकांना फारच आवडला. माझ्या भूमिकेचेही फार कौतुक झाले. या भूमिकेने मला पुढं खूप काम मिळवून दिलं. दिग्दर्शक दिबाकर बॅनर्जीचा ‘शांघाय’ चित्रपटही मी केला होता. हा चित्रपट फार काही चालला नाही. पण माझी यातील जग्गू नावाच्या टेम्पो ड्रायव्हरची भूमिका फारच वेगळी होती. या भूमिकेसाठी माझं विशेष कौतुक झाले. ‘शांघाय’ प्रदर्शित झाल्यावर एका वृत्तपत्रात छापून आलं होते की सुरवातीला आम्ही हा चित्रपट पाहायला गेलो होतो तो इम्रान हाश्‍मी, अभय देओलसाठी; पण चित्रपट संपल्यावर बाहेर पडलो तो अनंत जोगांच्या भूमिकेच्या आणि अभिनयाच्या प्रभावाखाली. त्यामुळं या भूमिकेनंतर हिंदी चित्रपटसृष्टीत मी चांगला कलाकार म्हणून ओळखला जाऊ लागलो. या भूमिकेनं मला हिंदी चित्रपटसृष्टीतील खरी ओळख दिली असं म्हणता येईल.

मी नट म्हणून आजवर केलेली कोणतीच भूमिका मला आव्हानात्मक वाटली नाही. पण ‘रावडी राठोड’ चित्रपटात मंत्र्याची भूमिका होती. प्रभू देवानं हा चित्रपट दिग्दर्शित केला होता. एकूणच दाक्षिणात्य चित्रपट पाहिले तर आपल्या लक्षात येते की त्यातील सगळ्याच गोष्टी फारच लाऊड असतात. त्यामुळे या भूमिकेसाठीचा अभिनयही अतिशय लाऊड कदाचित ओव्हर ॲक्‍टिंगकडे झुकणारा असा दिग्दर्शकाला अपेक्षित होता. पण मुळातच मी अभिनयाबाबत अशा विचारांचा नसल्यानं मला उगाच ओव्हरॲक्‍टिंग करणं योग्य वाटत नव्हतं. माझ्याकडून त्याला अपेक्षित लाऊड ॲक्‍टिंग होत नव्हती. शेवटी बहुधा त्यानं मनातल्या मनात हात टेकले असावेत. पण मी माझ्या परीनं बऱ्यापैकी लाऊड अभिनय करायचा प्रयत्न केला. 

एखादी भूमिका माणसाला बदलवते वगैरे या गोष्टींवर माझा विश्‍वास नाही. त्यामुळं मी जसा आधी होतो तसाच या वेगवेगळ्या भूमिका साकारल्यानंतरही आहे, असं मला वाटतं. पण एखादं भूमिका मला साकारायची आहे हे कळलं की, मला वाटतं प्रत्येक कलाकाराचं विचारचक्र सुरू होतं. माझंही तसंच आहे. त्या भूमिकेबद्दल मला कळल्यावर असं एखादं पात्र याआधी मी माझ्या आयुष्यात पाहिलं आहे का? किंवा माझ्या आसपास अशा पात्राचा वावर आहे का हा शोध आपोआपच सुरू होतो. जर हे पात्र खऱ्या आयुष्यात असेल, तर ते अमुक एका परिस्थितीत कसा विचार करेल, कसं वागेल, कसं बोलेल या अनुषंगानं मनात तो शोध सुरूच असतो.

पडद्यावर अशा विविध भूमिका साकारताना एक नट म्हणून तुमचे कौतुक होते तेव्हा नक्कीच आनंद होतो. माझ्या भूमिकांच्या बाबतीत असे तीन किस्से माझ्या मनात अगदी कायमस्वरूपी कोरले गेले आहेत. नट म्हणून मी साकारलेल्या भूमिकांचं असं कौतुक होणं नेहमीच सुखावह असतं.
काही वर्षांपूर्वीची गोष्ट आहे. ज्येष्ठ अभिनेते दिलीपकुमार ‘कलिंगा’ चित्रपटाची निर्मिती करीत होते. त्या वेळी रमेश सिप्पी मला दिलीपसाहेबांना भेटायला घेऊन गेले होते. रमेश सिप्पींनी माझी ओळख करून देण्याआधीच ते म्हणाले, ‘अरे ये तो बहुत बढीयाँ ॲक्‍टर है...मै तो इसे जानता हूँ.’

मी अमिताभ बच्चनसोबत ‘भूतनाथ रिटर्न्स’ चित्रपट केला होता. माझ्या शूटिंगच्या शेवटच्या दिवशी मी त्यांच्या पाया पडून निघालो. मी गेल्यावर असे माझ्या कानावर आले की अमितजी म्हणाले ‘इतना बडा ॲक्‍टर मेरे चरण छु कर गया, मेरे लिये ये बहुतही एम्बॅरसिंग पोझिशन थी.’ माझ्यासाठी ही फार मोठी कॉम्पिलिमेंट होती. अगदी अलीकडचीच गोष्ट मी एका पार्टीत दिग्दर्शक अनुराग कश्‍यपना भेटलो. त्यांना मी काम केलेले काही व्हिडिओ वगैरे पाठवू का? असे विचारणारा मेसेज केला असता त्यांचा लगेच रिप्लाय आला. ‘नो नीड. आय ॲम युवर फॅन’ तुमच्या भूमिकांची दखल प्रेक्षकांकडून, जाणकारांकडून घेतली जाते आहे, याहून एका नटाला जास्त काय हवं असते?
खरं तर माझ्या वाट्याला सकारात्मक भूमिकांपेक्षा नकारात्मक भूमिकाच अधिक आल्या. खलनायक करण्याचं खरं श्रेय बी. पी. सिंग यांनाच जातं. ‘पैलतीर’ नावाची मालिका करीत होतो. तेव्हा मला बी. पी. सिंग भेटले. ते म्हणाले, की तुझ्यासाठी चांगला रोल आहे. तू खलनायक चांगला साकारू शकशील. ‘एक शून्य शून्य’ मालिकेच्या दोन भागांत मी खलनायक साकारला आणि लोक मला तेव्हापासून इतके घाबरायला लागले की, आजतागायत घाबरतात. मला याचा खऱ्या आयुष्यात फारच त्रास आजही सहन करावा लागतो. म्हणजे माझ्याकडे घरकाम करायला कोणी तयार होत नाही. एखादी बाई काम करायला आलीच तर ती दरवाजा उघडाच ठेवून मगच काम करीन, अशा अटीवरच येते.

मालिका सुरू असताना असाच एकदा मी बायकोसोबत बाजारात गेलो असता एका बाईने माझ्या कानाखाली मारली. मी बायकोला म्हटले मी पुढे होतो नाही तर लोकांना वाटेल मीच तिची छेड काढली आहे. मला याची कधी कधी चीड येते. कधी कधी फार वाईट वाटतं, की मी पडद्यावर साकारतो ती माझी भूमिका असते. याचा अर्थ मी खऱ्या आयुष्यातही असाच वाईट आहे असा होत नाही. पण त्या भूमिकेचा प्रभाव इतका आहे की, तो आजही जाणवतो. म्हणजे मला रस्त्यावर पाहिले की बायका लगेच आपला रस्ता बदलतात किंवा साडीचा पदर वगैरे नीट करतात. तेव्हा मला खरंच फारच दुःख होते. मलाही एक मुलगी आहे. मी प्रत्येक बाईकडं वाईट नजरेनं पाहत नाही. मी त्यांचा आदर करतो. खलप्रवृत्ती ही प्रत्येक मनुष्यात असते. मग ती बाई असो वा पुरुष. त्यामुळं ज्या अनुषंगाने लेखक लिहितो मी तसा त्या भूमिकेचा विचार करतो आणि ती साकारतो. जेव्हा तो प्रयत्न लोकांना आवडतो तेव्हा ते स्वतःला त्या भूमिकेशी रिलेट करतात. त्यामुळे लोकांनी रिलेट केल्यावरच ती भूमिका लोकप्रिय होते.

शेवटी तुमचं कामचं तुमच्यासाठी भविष्यात काम आणते, असा माझा ठाम विश्‍वास आहे. माझा आजवरचा हा प्रवास चांगलाच झाला आहे आणि मस्त सुरू आहे. या प्रवासात मला अडथळ्यांचे अनेक सिग्नल्स लागले. पण हळूहळू तेही क्‍लिअर झाले. प्रवासात अनेक चांगली स्टेशन्स लागली तिथे गाडीची डागडुजी करून घेतली. त्यामुळे आजही माझा हा प्रवास असाच उत्तम रीतीने सुरू आहे.