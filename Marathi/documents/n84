नवा चित्रपट : साला खडूस

कच्च्या कथेमुळे ‘नॉकआऊट‘ 

खेळ या विषयावरील आणि त्यातही आत्मचरित्रपर चित्रपटांची लाट सध्या हिंदी चित्रपटांमध्ये आली आहे. मुष्टियुद्धासारख्या खेळामध्ये महिलांचे स्थान, खेळाडू व प्रशिक्षकातील नातेसंबंध व या क्षेत्रातील राजकारण यांवर ‘साला खडूस‘ हा चित्रपट प्रकाश टाकतो. ‘अनेक सत्यघटनांपासून प्रेरित‘ असं चित्रपटाच्या शेवटी सांगितलं गेलं आहे आणि इथंच चित्रपटामध्ये गडबड झाली आहे. अनेक तुकड्यांनी जोडलेली कथा, नक्की कशाबद्दल भाष्य करायचे आहे याबद्दल दिग्दर्शकाचा संभ्रम, कच्ची कथा व पटकथा यांमुळं चित्रपट पकड घेत नाही. आर. माधवनची धडाकेबाज भूमिका आणि त्याला नवोदित नायिका (व खरीखुरी बॉक्‍सर) रितिका सिंगनं दिलेली साथ याच चित्रपटाच्या जमेच्या बाजू आहेत.

‘साला खडूस‘ची कथा आहे आदी तोमर (आर. माधवन) या पूर्वाश्रमीच्या बॉक्‍सरची. खेळत असताना राजकारणाचा बळी ठरलेला आदी आता प्रशिक्षक आहे आणि पुन्हा त्याचा राजकारणाचा बळी ठरत आहे. बॉक्‍सिंग फेडरेशनचा प्रमुख (झाकिर हुसेन) आदीला कायम कोंडीत पकडतो व एका प्रसंगानंतर त्याची बदली दिल्लीमधून थेट चेन्नईला केली जाते. येथे त्याला मदी (रीतिका सिंग) भेटते. मासळी विकणाऱ्या व बहीण लक्ष्मीला (मुमताज सरकार) बॉक्‍सिंग खेळण्यात मदत करणाऱ्या मदीमध्ये जन्मतःच बॉक्‍सिंगचे गुण असल्याचं आदी हेरतो. तिला अनेक विनवण्या करून मैदानात उतरवतो. तिचं प्रशिक्षण, आहार, कुटुंब या सर्वांकडं जातीनं लक्ष देतो. मात्र, पुढं स्पर्धेदरम्यान पुन्हा एकदा राजकारण आडवं येतं. फेडरेशनचा प्रमुख आदीवरचा राग काढण्यासाठी मदीचं नुकसान करू पाहतो. वर्ल्ड चॅंपियनशिपच्या अंतिम स्पर्धेपर्यंत मदी पोचते का, तिथं तिला कोणत्या समस्यांचा सामना करावा लागतो, खेळाडू-प्रशिक्षक नात्याचं काय होतं, फेडरेशनच्या प्रमुखाला धडा मिळतो का आदी अनेक प्रश्‍नांची उत्तरं चित्रपटाच्या शेवटी मिळतात. 

चित्रपट पाहताना ‘चक दे इंडिया‘पासून ‘मेरी कोम‘पर्यंत अनेक चित्रपटांची आठवण येत राहते. अनेक संवादही अगदी तसेच उचलल्यासारखे वाटतात. आदी व मदीचं गुरू-शिष्याचं नातं, नंतर मदीचं आदीच्या प्रेमात पडणं, त्यासाठी (नको तो) त्याग करणं यामध्ये मोठा वेळ खर्च होतो. ‘मी तुझ्या वडिलांच्या वयाचा आहे, माझ्या मागं न लागता खेळावर लक्ष दे,‘ असं आदीनं सांगूनही मदीचं त्याच्यात गुंतत जाणं, दोन बहिणींतील स्पर्धा, फेडरेशनच्या अध्यक्षाचे विस्तारानं येणार उद्योग यांमध्ये कथा पातळ होते. दिग्दर्शक सुधा प्रसाद यांचा हे सर्व तुकडे जोडण्याचा प्रयत्न पुरेसा यशस्वी ठरत नाही. शेवटी कथेला चांगला ‘पंच‘ मिळत असला, तरी तोपर्यंत खूप उशीर होतो. चित्रपटाचं पार्श्‍वसंगीत खूपच कर्णकर्कश्‍श आहे. गाणी श्रवणीय असली, तरी चित्रपटात घुसडल्यासारखी वाटतात. 

अभिनयाच्या आघाडीवर आर. माधवन भाव खाऊन जातो. खडूस प्रशिक्षकासाठीची देहबोली आणि संवादफेक यांवर त्यानं विशेष मेहनत घेतल्याचं दिसतं. रीतिका सिंग बॉक्‍सर तरुणीच्या भूमिकेत चांगली छाप पडते. मोठे संवाद म्हणताना मात्र तिची दमछाक झाली आहे. फेडरेशनच्या प्रमुखाच्या भूमिकेत झाकिर हुसेन या अभिनेत्यानं छान कामगिरी केली आहे. एकंदरीतच, काही प्रसंगांमध्येच छाप पाडणारा हा चित्रपट कथेतच ‘नॉकआऊट‘ झाल्यानं फसला आहे... 

श्रेणी : 2.5 

निर्मिती : राजकुमार हिराणी 
दिग्दर्शक : सुधा प्रसाद 
भूमिका : आर. माधवन, रीतिका सिंग, झाकिर हुसेन आदी.