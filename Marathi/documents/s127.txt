मेरीची जोरदार सुरवात; विकास कृष्णन पराभूत

मुंबई - अग्रमानांकित मेरी कोमने आशिया ओशियाना ऑलिंपिक पात्रता बॉक्‍सिंग स्पर्धेत अपेक्षेनुसार जोरदार सुरवात केली. चीनमध्ये क्विनानला सुरू असलेल्या या स्पर्धेत विकास कृष्णनला मात्र उपउपांत्यपूर्व फेरीतच हार पत्करावी लागली.

या स्पर्धेत भारताचे एकंदर १३ बॉक्‍सर सहभागी झाले आहेत; त्यातील तिघांनी उपांत्यपूर्व फेरीत प्रवेश केला आहे; तर पाच जणांचे आव्हान संपले आहे. पाच जण आपली मोहीम उद्या (ता. २७) सुरू करतील.

मेरीने ५१ किलो गटात कझाकिस्तानच्या प्रतिस्पर्धीस हरवले. मेरीने या लढतीत एकतर्फी वर्चस्व गाजवले असेच दिसले; पण तीनपैकी दोनच जजनी मेरीच्या बाजूने निर्णय दिला. एल सरिता देवीने ६० किलो वजनी गटात अखेरच्या आठ खेळाडूंत स्थान मिळवले. भारताने आज गमावलेल्या दोन्ही लढतींत चीनचे प्रतिस्पर्धी होते. पुरुषांच्या स्पर्धेत भारताच्या सर्वाधिक आशा विकास कृष्णनवर होत्या. द्वितीय मानांकित विकास ७५ किलो गटात चीनच्या प्रतिस्पर्ध्याविरुद्ध पराजित झाला. सतीश कुमारही चीनच्या प्रतिस्पर्ध्याविरुद्ध पराजित झाला.