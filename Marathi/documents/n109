सोनमसह एकत्र झळकणार सलमानच्या दोन 'एक्स'

मुंबई : बॉलिवूडचा लोकप्रिय ‘बॅचलर‘ सलमान खानच्या यापूर्वीच्या दोन बहुचर्चित गर्लफ्रेंड आता एकत्र काम करणार आहेत. एरवी बॉलिवूडच्या अभिनेत्रींमधील ‘सख्ख्य‘ चर्चेचा विषय असतो, मात्र येथे एकाच हीरोच्या दोन ‘एक्स‘ एकत्रित काम करणार असल्याने याविषयी चाहत्यांमध्ये मोठी उत्सुकता आहे.

विश्वसुंदरी ऐश्वर्या राय-बच्चन, अभिनेत्री कतरिना कैफ या एका जाहिरातीमध्ये एकत्र येणार आहे. या दोघींसोबत सोनम कपूर पहिल्यांदाच एकत्र काम करणार आहे. या तिघीही सौंदर्यप्रसाधनांमधील आघाडीचा ब्रँड असलेल्या ‘लॉरियल पॅरिस’च्या ब्रँड अॅम्बॅसेडर आहेत. 
लॉरियलच्या एका उत्पादनाच्या जाहिरातीमध्ये या तिघीही एकत्र झळकतील. सोनम आणि कतरिना या दोघीही ऐश्वर्यासोबत काम करण्याची संधी मिळाल्याने खूप खूश आहेत. 

सोनमने एका ट्विटद्वारे या वृत्ताला दुजोरा दिला आहे. जाहिरातीच्या निमित्ताने आम्ही तिघी एकत्र आल्याने खूप आनंद झाल्याचे सोनम कपूरने ट्विटमध्ये म्हटले आहे. बॉलिवूडमध्ये वेगळी ओळख असलेल्या तिन्ही अभिनेत्री एकत्रितपणे प्रेक्षकांच्या भेटीला येत आहेत.