β इंग्लंडचा 'पॉवर प्ले' (ज्ञानेश भुरे)

यंदाच्या टी 20 विश्‍वकरंडक स्पर्धेत आधी न्यूझीलंड, वेस्ट इंडिज आणि नंतर इंग्लंडने जाणकारांचे सगळे अंदाज चुकीचे ठरवले. विश्‍वकरंडक सुरू होण्यापूर्वी इंग्लंड उपांत्य फेरीच्या शर्यतीत होते, न्यूझीलंडला कुणी फारसे महत्त्व दिले नव्हते. पण, त्यांनी कमालीचे सातत्य दाखवून सलग विजयाची मालिका कायम राखत उपांत्य फेरी गाठली होती. त्यांचा फॉर्म बघता इंग्लंडविरुद्ध त्यांचेच पारडे जड वाटत होते. पण, हा अंदाजही चुकला. इंग्लंडने आपली व्यावसायिकता दाखवत एका सुरेख विजयाला गवसणी घातली. 

आधी नाणेफेक न्यूझीलंडच्या विरुद्ध गेली आणि नंतर जेसन रॉयच्या फटकेबाजीने त्यांचे उरले सुरले आव्हानही संपुष्टात आणले. इंग्लंडचा हा विजय खऱ्या अर्थाने "पॉवर प्ले‘ विजय होता. त्यांच्या या विजयला "पॉवर प्ले‘ म्हणण्या मागे दोन अर्थ दडले आहेत. एक म्हणजे त्यांनी आपली ताकद दाखवून दिली आणि दुसरा म्हणजे "पॉवर प्ले‘च्या पहिल्या सहा षटकांतच 66 धावांची मजल मारून जेसन रॉय आणि ऍलेक्‍स हेल्स यांनी इंग्लंडचा विजय लिहायला घेतला. विजयाची पाने भरत आली तेव्हा रॉय बाद झाला. मॉर्गनही रॉय "डक‘मध्ये बसत नाही तो बाद झाला. या दोन झटपट मिळविलेल्या विकेट खेरीज न्यूझीलंडच्या हाती काही लागले नाही. पुढे ज्यो रुट आणि जोस बटलर यांनी इंग्लंडच्या विजयावर शिक्कामोर्तब केले ते ही थाटात. न्यूझीलंडच्या ज्या फिरकीने स्पर्धेवर राज्य केले त्याच फिरकीचा या जोडीने समाचार घेतला. विशेषतः जोस बटलर याने त्याने सोधीने टाकलेल्या सतराव्या षटकांत चौकार, षटकारांची खैरात केली. त्या एका षटकांत बटलरने 22 धावा कुटल्या. त्यामुळे इंग्लंडच विजयावर शिक्कामोर्तब झाले. कारण, तेव्हा 18 चेडूंत 1 धाव असे समीकरण आले. मग बटलरनेही थाटात षठकार ठोकत विजय साकार केला. इंग्लंडच्या विजयामुळे आता टी 20 विश्‍वकरंडक जिंकणारा संघ दुसऱ्यांदा जिंकेल. इंग्लंड, वेस्ट इंडिज आण भारत यांनी यापूर्वी एकेकदा विजेतेपद मिळविले आहे. 

द्विपक्षीय मालिका सोडून आयसीसीची स्पर्धा म्हटली की उपांत्य आणि एक पाऊल पुढे जाऊन अंतिम फेरी पर्यंत पोचायचे आणि विजेतेपदाने त्या संघाला हुलकावणीच द्यायची, अशी अवस्था आतापर्यंत फक्त दक्षिण आफ्रिका संघाची व्हायची. आता त्यात न्यूझीलंडचे नाव जोडले जाईल. अर्थात, मार्टिन क्रो यांच्या नेतृत्त्वाखाली एखदिवसीय विश्‍वकरंडक स्पर्धेतही न्यूझीलंडने असीच उपांत्य फेरीपर्यंत मजल मारली होती. वाटेत येणारे सर्व अडथळे त्यांनी दूर केले होते. मात्र, उपांत्य फेरीत ते अडले. तेव्हापासून त्यांच्या कामगिरीला एक प्रकारे उतरती कळा लागली. त्यानंतर ब्रेंडन मॅकल्‌म, रॉस टेलर मार्टिन गुप्टिल, केन विल्यम्सन, कॉरे अँडरसन अशी खेळाडूंची भक्कम फळी निर्माण झाल्याव त्यांनी पुन्हा एकदा विश्‍वकरंडक स्पर्धेच्या अंतिम फेरीपर्यंत मजल मारली होती. पण, या वेळी त्यांची गाडी अंतिम फेरीत अडकली. ऑस्ट्रेलियाने ती अडवली. टी 20 विश्‍वकरंडक स्पर्धेत त्यांनी या पराभवचा वचपा घेत ऑस्ट्रेलियावर मात केली. भारताला तर त्यांनी सलामीलाच दणका दिला. बांगलादेश आणि पाकिस्तानलाही त्यांनी पाणी पाजले. न्यूझीलंड या स्पर्धेत जणू क्रिकेटवर प्रेम करत होते. कुणी त्यांना अडवत नव्हते. त्यांच्या फलंदाजांनी बॅटने कुरवाळण्यास सुरवात केली. खेळपट्टीच्या गुणधर्माप्रमाणे त्यांच्या फलंदाजांनी प्रत्येकवेळी संघाला दीडशेच्या आसपास नेऊन ठेवले. त्यानंतर त्यांच्या गोलंदाजांनी प्रेमाला सुरवात केली. त्यांच्या प्रेमाची ही मिठी इतकी घट्ट होती की त्यातून विजय काही केल्या सुटत नव्हता. एकदा ही मिठी सैल झाली, पण विजय सुटला नाही. त्यामुळेच उपांत्य फेरीत न्यूझीलंडचा विजय क्रिकेट पंडित धरून चालले होते. 

फिरोजशाह कोटला मैदानावर झालेल्या या सामन्यात सुरवातीपासून न्यूझीलंडसाठी काहीच घडले नाही. नाणेफेक हरली, त्यानंतर मार्टिन गुप्टिल, कॉलिन मुन्‍रो आणि केन विल्यम्सन यांनी धडाकेबाज खेळी करत षटकामागे जवळपास नऊची धावगती राखली होती. पण, त्या वेळी गरज नसताना विल्यम्सनने आततायीपणा केला. न्यूझीलंडकडून झालेली ही पहिली चूक. तरी त्यांच्याकडे करे अँडरसन आणि रॉस टेलर शेवची ग्रॅंट एलियट होते. आघाडीच्या फळीने मिळवलेली धावांची गती फक्त षटकामागे चार पाच धावा काडून कायम ठेवायची होती. हेच मधल्या फळीला जमले नाही. न्यूझीलंडची ही दुसरी चूक. या मधल्या षटकांतच इंग्लंडने सामन्यावर पकड मिळविली. धावा अटल्या. पहिल्या दोन षटकांत वीस धावा देणाऱ्या बेन स्टोक्‍सने नंतर दोन षटकांत सहा धावात तीन गडी बाद केले. हे तीनही बळी फुलटॉस चेंडूवर मिळविले. फुलटॉसवर विकेट मिळणे तसे दुरापस्त असते. पण, बांगलादेसविरुद्ध जसा भारताचा हार्दिक पंड्या नशीबवान ठरला, तसा काल स्टोक्‍स. न्यूझीलंडच्या फलंदाजांची फटक्‍यात ताकदच लावली नाही. ही त्यांची तिसरी चूक. टी 20 क्रिकेटमध्ये चुकीला माफी नसते. 

इंग्लंडचा डाव सुरू झाला तेव्हा न्यूझीलंडने चौथी आणि शेवटची चूक केली. अँडरसनच्या पहिल्याच षटकात रॉयने 16धावा घेतल्या. त्यानंतर दुसरे जाऊ द्या पण, तिसऱ्या षटकात फिरकीचा वापर अपेक्षित होता. अगदी फिरकीच नाही, पण ग्रंट एलियटला वापरणे न्यूझीलंडला शक्‍य होते. यापैकी काहीच घडले नाही. उलट उजव्या यष्टिवर आखूड टप्प्याचे चेंडू टाकून त्यांनी इंग्लंडच्या फलंदाजांसमोर फटकेबाजीची भरलेली "प्लेट‘च ठेवली. दुपारी झालेला महिला गटाचा उपांत्य सामना आणि त्यानंतर पुरुषांच्या उपांत्य फेरीचा पहिला डाव असे तीन डाव एकाच खेळपट्टीवर झाल्यावर चौथ्या डावांत टी 20 क्रिकेट लक्षात घेता खेळपट्टी किती जिवंत राहिल ही शंकाच होती. झटपट क्रिकेटला शोभेल अशा फटकेबाजीच्या जवळपासही इंग्लंड पोचत नाही. क्रिकेटचे जनक असणाऱ्या इंग्लंडमध्ये अजूनही क्रिकेट खेळले जाते. क्रिकेट खेळले जाते याचा अर्थ लक्षात घ्या. ते अजूनही पारंपिरक क्रिकेट खेळतात. त्यांना ही हाणामारी वगैरे जमत नाही. त्यांच्या खेळात आक्रमकता असते, पण त्या आक्रमकतेलाही परंपरेचे लेबल चिकटलेले असते. ज्यो रुटची फलंदाजी बघा. त्याने काल मारलेले पूलचे फटके विलक्षण होते. त्याही आधी रॉयने दाखवलेली निडरता कदाचित इंग्लंडच्या जातकुळीत बसणारी नव्हती. पण, त्याच्या खेळीत कुठेही धोका नव्हता. विल्यम्सनने प्रत्येक षटक वेगळ्या गोलंदाजाला दिले. त्याचा काही परिणाम रॉयच्या खेळीवर झाला नाही. त्याने प्रत्येकाला प्रशाद दिला. पॉवर प्लेच्या षटकांतच त्याने सामना न्यूझीलंडच्या हातून काढून घेतला. त्यानंतर न्यूझीलंडसाठी केवळ प्रयत्न करणेच हातात होते. त्यांना नुसत्या धावा रोखून चालणार नव्हते, तर त्यांना विकेट आवश्‍यक होत्या. त्याच त्यांना मिळाल्या नाहीत. इंग्लंडने आपली व्यावसायिकता दाखवून दिली आणि मुख्य म्हणजे न्यूझीलंडच्या फिरकीवर कसा हल्ला चढवायला हवा होता हे त्यांनी साखळीत त्यांच्याकडन पराभूत झालेल्या संघांना दाखवून दिले. चला, इंग्लंड थाटात अंतिम फेरीत दाखल झाले आहे. आज भारत-विंडीज हा दुसरा उपांत्य सामना होईल. त्यातून एक संघ इंग्लंडचा प्रतिस्पर्धी ठरेल. कोण हे सांगता येणार नाही. दोन्ही संघ चांगले खेळले म्हणून इथपर्यंत आले आहेत. अंदाज कसाही वर्तवता येतो. पण, अशा महत्त्वाच्या लढतीसाठी ते केवळ अशक्‍य आहे. हां, पण भारताने जिंकावे असे जरुर वाटते. 