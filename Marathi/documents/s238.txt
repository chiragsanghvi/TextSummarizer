रॅफेल नदालची व्हरडॅस्कोवर मात

इंडियन वेल्स, कॅलिफोर्निया - स्पेनच्या रॅफेल नदालने इंडियन वेल्स टेनिस स्पर्धेत देशबांधव फर्नांडो व्हरडॅस्कोवर ६-०, ७-६ (११-९) अशी मात केली. नदालच्या खेळात चढ-उतार झाले तरी हा विजय महत्त्वाचा ठरला.

नदालने टायब्रेकमध्ये पाच सेटपॉइंट वाचविले. दुसऱ्या मॅचपॉइंटवर अखेर त्याने विजय साकार केला. व्हरडॅस्कोचा बॅकहॅंड बेसलाइनच्या पलीकडे गेला. नदाल आणि व्हरडॅस्को दुहेरीत एकत्र खेळतात. गेल्या चार सामन्यांत व्हरडॅस्को तीन वेळा जिंकला होता. दोघांमधील पहिल्या १२ लढती नदालने जिंकल्या होत्या. यंदा ऑस्ट्रेलियन ओपनच्या पहिल्या फेरीत व्हरडॅस्कोने पाच सेटमध्ये विजय मिळविला होता.

नदाल म्हणाला, ‘व्हरडॅस्कोची सर्व्हिस माझ्यापेक्षा चांगली होते. अशा सामन्यात माझ्यावर जास्त दडपण असते. त्यामुळे तो आक्रमक खेळू शकतो. तो काही अनोखे फटके मारू शकतो. टायब्रेकमध्ये मी चुका कमी केल्या.’ नदालची आता अलेक्‍झांडर झ्वेरेवशी लढत होईल. झ्वेरेवने गिल्लेस सायमनला ६-२, ६-२ असे हरविले.