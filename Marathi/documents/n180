अभिनेता अरमान कोहलीचे दहा वर्षांनी पुनरागमन

मुंबई - "जानी दुश्‍मन - एक अनोखी कहानी‘, "एलओसी... कारगिल‘, "वीर‘ आदी हिंदी चित्रपटांनंतर छोट्या पडद्यावरील "बिग बॉस‘ करणारा अभिनेता अरमान कोहली आता हिंदी चित्रपटसृष्टीत जवळपास 10 वर्षांनी पुनरागमन करत आहे. "राजश्री प्रॉडक्‍शन‘च्या "प्रेम रतन धन पायो‘ या चित्रपटात तो खलनायकाची भूमिका करत आहे. हा चित्रपट दिवाळीत प्रदर्शित होत आहे. 

दिग्दर्शक राजकुमार कोहली यांचा अरमान हा मुलगा आहे. त्याने हिंदी चित्रपटसृष्टीत आपले नशीब चांगलेच आजमावले; परंतु त्याच्या वाट्याला फारसे यश आलेले नाही. त्यामुळे काही वर्षे तो रुपेरी पडद्यापासून दूर राहिला. त्यानंतर त्याने "बिग बॉस‘ हा कार्यक्रम केला. या कार्यक्रमाद्वारे तो चांगलाच चर्चेत राहिला. तो म्हणाला, ""मी बिग बॉसमध्ये आलो ते सलमान खानच्या आग्रहामुळेच. खरे तर यापूर्वीही मला बिग बॉसची ऑफर आली होती; परंतु मी त्याबाबत फारसा रस दाखवला नाही. मात्र 2013 मध्ये आलेल्या बिग बॉसच्या सातव्या पर्वात मी सहभागी झालो आणि माझ्याबद्दल काही तरी नकारात्मक अफवा पसरवण्यात आल्या. त्यानंतर मी घरीच बसणे पसंत केले. मात्र आता हा चित्रपट करत आहे तो सलमान खानमुळेच. त्यानेच माझे नाव सूरज बडजात्या यांना सुचवले. त्यांना मी भेटलो आणि मला "प्रेम रतन धन पायो‘ चित्रपटात खलनायकाची भूमिका मिळाली.‘‘ 

धमाकेदार भूमिका 
राजश्री प्रॉडक्‍शनच्या या चित्रपटातील खलनायक वेगळाच आहे, असे अरमान म्हणाला. त्याने सांगितले, की हा एक कौटुंबिक विषयावरील चित्रपट आहे. माझी भूमिका धमाकेदार असेल. या चित्रपटानंतर हिंदीतच काम करत राहणार आहे. साजिद नाडियादवाला यांचाही एक चित्रपट आहे. मध्यंतरी माझा बॅडपॅच सुरू होता. आता तो संपला आहे. आता माझे करिअर वेगळ्या वळणावर असेल.