इंडियन वेल्स टेनिस स्पर्धेत अझारेन्काचा सेरेनाला धक्का

इंडियन वेल्स - व्हिक्‍टोरिया अझारेन्का हिने इंडियन वेल्स टेनिस स्पर्धेचे विजेतेपद मिळविताना अव्वल मानांकित सेरेना विल्यम्सला पराभवाचा धक्का दिला. अझारेन्काने सलग दोन सेटमध्ये सेरेनाचे आव्हान ६-४, ६-४ असे संपुष्टात आणले. 

अझारेन्काने पाच बिनतोड सर्व्हिस केल्या. तुलनेत सेरेनाला आज लयच गवसली नाही. तिच्याकडून टाळता येणाऱ्या ३३ चुका झाल्याच; पण बरोबरीने पाच डबल फॉल्टही झाले. सेरेनाने आपली चूक सामन्यानंतर मान्य केली. आजच्या लढतीत माझ्याकडे नियोजनच नव्हते. माझा खेळ स्वैर झाला, असे तिने सांगितले. दोन्ही सेटमध्ये सुरवातीलाच मिळविलेल्या ब्रेकची संधी साधून अझारेन्काने लढतीवर पूर्ण वर्चस्व राखले. 

दरम्यान, पुरुष एकेरीत अव्वल मानांकित नोव्हाक जोकोविच याने विजेतेपद मिळविले. अंतिम फेरीत त्याने मिलोस राओनिच याचे आव्हान ६-२, ६-० असे परतवून लावले. कारकिर्दीत जोकोविचने येथे पाचवे; तर सलग तिसरे विजेतेपद मिळविले. जोकोविच २०१३ पासून या स्पर्धेत हरलेला नाही. कारकिर्दीतले त्याचे हे एकुणातील ६२वे विजेतेपद ठरले.