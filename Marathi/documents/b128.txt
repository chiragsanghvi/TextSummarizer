
आरबीआयचा पुन्हा 'जैसे थे'चा मंत्र
मुंबई - रिझर्व्ह बॅंकेने (आरबीआय) आज (मंगळवाऱ) व्याजदर "जैसे थे‘ ठेवण्याचा पवित्रा घेतला आहे. रिझर्व्ह बॅंकेने रेपो रेट 6.75 टक्के कायम ठेवला आहे आणि रोख राखीव गुणोत्तर (सीआरआर) 4 टक्‍क्‍यांवर कायम ठेवले आहे. तसेच रिव्हर्स रेपो दरही 5.75 टक्के कायम आहे.

तज्ज्ञांच्या मते, चालू महिन्यात अर्थसंकल्प सादर केला जाणार आहे. त्यामुळे आरबीआय अर्थसंकल्पानंतर व्याजदरात कपात करण्याची दाट शक्यता आहे. गव्हर्नर रघुराम राजन यांनी आज द्वैमासिक पतधोरण जाहीर केले. आरबीआयकडून आज सादर केलेया द्विमाही पतधोरण आढाव्यात व्याजदरात कपात केली जाणार नाही असेच अपेक्षित होते. गेल्या द्विमाही पतधोरण आढाव्यात म्हणजेचे डिसेंबरमध्ये घेण्यात आलेल्या आढाव्यात देखील कपात करण्यात आली नव्हती. मात्र त्याआढ सप्टेंबरमधील आढाव्यात रेपो दरात 0.50 टक्क्यांची कपात केली होती. रेपो रेट 7.25 टक्क्यांवरून 6.75 टक्के करण्यात आला होता.

चालू आर्थिक वर्षात वर्षात आरबीआयकडून चारवेळा व्याजदर कपात करण्यात आली होती. परंतू आज मात्र आरबीआयने व्याजदर ‘जैसे थे‘ ठेवले आहे. याआधी तीनवेळा आरबीआयकडून पाव टक्क्यांची (0.25 टक्के) तर एकदा अर्ध्या टक्क्याची कपात करण्यात आली होती. यापुर्वी आरबीआयने दर कपात केल्यानंतर व्यावसायिक बँकांनी कर्जाचे दर कमी केले होते. आता मात्र व्याजदरात कपात न केल्याने कर्जाचे दर देखील ‘जैसे थे‘ राहण्याची शक्यता आहे.

