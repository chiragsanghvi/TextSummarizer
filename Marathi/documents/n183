विद्या बालनचे फाडफाड मराठी

मुंबई - विविध व्यक्तिरेखा साकारून चाहत्यांना आश्‍चर्याचा धक्का देणारी आणि सकस अभिनयाने सर्वांनाच चकित करणारी अभिनेत्री म्हणजे विद्या बालन. या वेळी मात्र विद्याने रसिकांना नाही तर आपल्या दिग्दर्शक-निर्मात्यांना चकित केले आहे आणि तेही फाडफाड मराठीत संवाद साधून. 

मराठी चित्रपटसृष्टीतील दिवंगत कलाकार भगवानदादा यांच्या जीवनावर आधारित "एक अलबेला‘ हा मराठी चित्रपट प्रदर्शित होण्याआधीच त्याची चर्चा रसिकांमध्ये सुरू झाली आहे. त्याच्या चित्रीकरणादरम्यान हिंदी चित्रपटात काम करणाऱ्या विद्या बालनने सेटवर दिग्दर्शक, निर्माते आणि इतरांशी मराठीत संवाद साधत सर्वांना थक्क केले. या चित्रपटाच्या निमित्ताने विद्या पहिल्यांदाच मराठी चित्रपटात काम करणार आहे. या चित्रपटात ती हिंदी अभिनेत्री गीता बालीची भूमिका साकारत आहे. 

यासंदर्भात चित्रपटाचे निर्माते मोनीष बाबरे म्हणाले, "विद्या बालन यांना आम्ही गीता बालीच्या व्यक्तिरेखेसाठी निवडले, याचे एकमेव कारण म्हणजे ही व्यक्तिरेखा चित्रपटात "हिंदी‘ भाषक आहे; पण त्या सेटवर सर्वांशी इतक्‍या छान मराठीत बोलत होत्या की, आम्हाला आश्‍चर्याचा धक्काच बसला.‘ 
"एक अलबेला‘ या भगवानदादांवरील चित्रपटाची निर्मिती किमया मोशन पिक्‍चर्स करीत आहे. त्याचे दिग्दर्शन शेखर सरतांडेल करीत आहेत. मंगेश कदम भगवानदादांची व्यक्तिरेखा साकारणार आहे. 