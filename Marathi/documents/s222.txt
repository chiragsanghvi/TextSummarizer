β सहयोगी देशांसाठी आयसीसीनेही द्यावा सहयोग

एक भारतीय संघ सोडला, तर आतापर्यंत प्रत्येक प्रमुख संघाने गाफिल न राहता पहिल्या सामन्यात विजय मिळविला आहे. गतविजेत्या श्रीलंकेनेही काल अफगाणिस्तानचा हल्ला परतवून लावला. अर्थात, श्रीलंकेला हा विजय खूप सहज मिळाला असे नाही. गोलंदाजी, फलंदाजी आणि क्षेत्ररक्षण अशा सर्वच आघाड्यांवर त्यांना झगडायला लागले हे विसरता येणार नाही. एकतर लसित मलिंगा नसेल, तर त्यांच्या गोलंदाजीची धार अर्धी कमी होते. अन्य गोलंदाजही तसे फॉर्ममध्ये नाहीत. नुआन कुलसेकरा याला ऐनवेळी पुनरागमनाची संधी दिल्यामुळे त्यातल्या त्यात श्रीलंकेच्या ोलंदाजीला ताकद आली असे म्हणता येऊ शकेल. रंगना हेराथ हा फिरकी गोलंदाज सध्या त्यांचा तारणहार ठरत आहे. फलंदाजीच्या आघाडीवर देखील त्यांच्याकडे फार काही चमत्कार करून दाखवतील असे फलंदाज नाही. कुमार संगकारा आणि महेला जयवर्धने निवृत्त झाल्यामुळे त्यांच्या फलंदाजीच्या आघाडीवर फार मोठी पोकळी निर्माण झाली आहे. ती इतक्‍या सहजी भरून निघणे कठीण आहे. हेच श्रीलंकेच्या अलिकडच्याकामगिरीवरून दिसून येत आहे. त्याचमुळे सहयोगी देश म्हणून सदस्यत्व असणाऱ्या अफगाणिस्ताननेही त्यांना झुंज दिली. 

क्रिकेट खेळण्याच्या आघाडीवर अफगाणिस्तान श्रीलंकेच्या दहा पावले मागे आहेत. अनुभवाची शिदोरी त्यांची सहभागी संघांच्या तुलनेत रितीच आहे. त्यामुळेच अफगाणिस्तानने प्रथम फलंदाजी करताना सहाच्या धावगतीने केलेल्या धावांचे अप्रूप वाटते. श्रीलंकेची गोलंदाजी दुबळी असली, तरी ती अफगाणिस्तानच्या फलंदाजांना नक्कीच भारी पडली असती. अर्थात, तसे घडले नाही. एकतर श्रीलंकेच्या गोलंदाजांची दिशा अचूक नव्हती आणि दुसरे म्हणजे त्यांना क्षेत्ररक्षकांची साथ मिळाली नाही. त्यांनी किमान चार हातातले झेल सोडले. टी 20 क्रिकेट मध्ये मैदानात झालेल्या चुका सुधारण्यास संधी खूप कमी मिळते. प्रत्येक वेळे ती साधता येतेच असे नाही. येथे अफगाणिस्तानचा संघ अननुभवी होता म्हणून बरे. अन्य दुसरा संघ असता, तर त्या संघाने अशी संधी सोडली नसती. दिल्शान तिलकरत्ने याने नेटाने फलंदाजी केली. आपण संपलो नाही, हे त्याने या खेळीतून सूचित केले असे म्हणता येईल. दिनेश चंडिमल, लाहिरू थिरीमन्ने हे अन्य फलंदाज फारशी चमक दाखवू शकले नाहीत. कर्णधार एंजेलो मॅथ्यूज याने मात्र वेगवान खेळी करून आपल्यातील अष्टपैलूत्वही संपलेले नाही याची जाणिव करून दिली. असो, श्रीलंकेची पण विजयाने सुरवात झाली हे बरे झाले. 

अफगाणिस्तान हा पात्रता फेरीतून मुख्य प्रवाहात आलेले संघ. मुख्य प्रवाहात असणाऱ्या कुठल्याही संघापेक्षा त्यांची कामगिरी किमान पातळीवर राहणार यात शंकाच नाही. पण, अपुऱ्या अनुभवाच्या जोरावरही ते या संघांना देत असलेली टक्कर महत्त्वाची आहे. आयसीसीमध्ये अफगाणिस्तान, संयुक्त अरब अमिराती, स्कॉटलंड, आयर्लंड, ओमान यांना सहयोगी सदस्य म्हणून स्थान आहे. आयसीसीने त्यांच्याशी असलेले नाते हे सहयोगाचे आहे हे कृतीतून दाखवायला हवे. त्यांनी या देशांमध्ये क्रिकेट वाढवण्यासही सहयोग द्यायला हवा. त्यासाठी पुढाकार घ्यायला हवा. तेव्हा कुठे हे संघ पूर्ण सदस्य असणाऱ्या संघांसमोर उभे राहू शकतील. स्कॉटलंड आणि आयर्लंड या इंग्लंडच्या शेजारील संघांना तसा कौंटी क्रिकेटचा आधार मिळतो. तुलनेत आखाती देशांमधून क्रिकेटच फारसे खेळले जात नसल्यामुळे त्यांची प्रगती खुंटत आहे. मुळात या देशाच्या संघातील खेळाडूंवर नजर टाकली, तर संघात भारत आणि पाकिस्तानातील खेळाडू अधिक असल्याचे जाणवते. नोकरीच्या निमित्ताने अनेक भारतीय आणि पाकिस्तानी आखाती देशात जातात. तेथेच स्थायिक झाल्यावर तेथील क्रिकेट खेळतात आणि तिकडेचच होऊन जातात. फारशी स्पर्धा नसल्यामुळे त्यांना त्या देशाकडून आंतरराष्ट्रीय क्रिकेट खेळण्याची संधी देखील लगेच मिळते. त्यामुळे ते देखील ही संधी सोडत नाहीत. काही वेळा तर या संघातील खेळाडू हे सर्रास पणे आयात केलेले जाणवतात. म्हणजे त्यांच्याकडे त्या देशाचा पासपोर्ट नसतो किंवा ते तेथील स्थानिक क्रिकेटही खेळत नाहीत. केवळ आपले पूर्वज येथे स्थायिक होते किंवा असतात या आधारावर ते देश अशा खेळाडूंना आपल्या संघात स्थान देतात. त्यामुळे जे काही हाताच्या बोटावर स्थानिक क्रिकेट खेळणारे खेळाडू आहेत, त्यांच्यावर अन्याय होतो हे आयसीसीने ओळखायला हवे. 

सहयोगी देशांतील संघांना आयसीसीच्या स्पर्धेत स्थान देताना त्यांना खेळाडू निवडीबाबत स्वातंत्र्य न देता एक आचारसंहिता तयार करायला हवी. स्थानिक क्रिकेट खेळत नसले, तरी किमान त्या देशाचा पासपोर्ट तरी खेळाडूकडे असावा असा नियम आयसीसीने घालायला हवा. धावण्याच्या लांब आणि मध्यम पल्ल्याच्या शर्यतीत आफ्रिकन धावपटूंचे वर्चस्व असते. त्यांच्याकडे असे धावपटू रांगेत उभे असतात. प्रत्येकालाच संधी मिळते असे नाही. मग, हे खेळाडू अन्य देशांचा मार्ग स्विकारण्याचा पर्याय निवडतात. ऑलिंपिक किंवा आशियाई स्पर्धा आल्या की धावण्याच्या शर्यतीत वर्चस्व राखण्यासाठी अनेक देश आफ्रिकन खेळाडूंना आयात करण्याचा प्रघात आता नेमाचा झाला आहे. अगदी तसेच क्रिकेटमध्ये या सहयोगी देशांबाबत घडत आहे. केवळ पैशासाठी एखाद्या खेळाडूने दुसऱ्या देशाकडून खेळणे बरोबर नाही. त्यामुळे आयसीसीनेच सहयोगी देशांमधील क्रिकेट वाढवण्यासाठी प्रयत्न करायला हवेत. असे प्रयत्न झाले, तर आज एखाद दुसऱ्या खेळाडूच्या जोरावर आव्हान उभे करणारे हे संघ भविष्यात पूर्ण ताकदिने उभे राहू शकतील.