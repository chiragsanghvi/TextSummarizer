चित्रपट मंडळाच्या विभागीय कार्यालयाचे गिफ्ट

शालिमारला 7 नोव्हेंबरला उद्‌घाटन; उत्तर महाराष्ट्रातील चित्रपट निर्मितीला चालना 

नाशिक : अखिल भारतीय मराठी चित्रपट महामंडळाचे विभागीय कार्यालय नाशिकला सुरू होणार आहे. येत्या 7 नोव्हेंबरला शालिमार येथील खासदार हेमंत गोडसे यांच्या रेणुका डेव्हलपर्सच्या जागेत या कार्यालयास तात्पुरती जागा उपलब्ध झाली आहे. या सुविधेमुळे उत्तर महाराष्ट्रातील चित्रपट निर्मितीला चालना मिळणार आहे. अखिल भारतीय चित्रपट महामंडळाचे अध्यक्ष विजय पाटकर यांच्यासह महामंडळाच्या पदाधिकाऱ्यांच्या प्रमुख उपस्थितीत उद्‌घाटन होईल. 

पंधरा वर्षांपासून नाशिकला अखिल भारतीय मराठी चित्रपट महामंडळाचे विभागीय कार्यालय सुरू करण्यासाठी नाशिकचे कलादिग्दर्शक अरुण राहणे, श्‍याम लोंढे आदींसह अनेक कलाकारांचे प्रयत्न सुरू होते. नाशिकच्या या कार्यालयास मंजुरी मिळाली होती. मात्र, महाकवी कालिदास कलामंदिर येथील जागेचा प्रश्‍न न्यायप्रविष्ठ असल्याने जागेअभावी हे कार्यालय सुरू होऊ शकले नाही. खासदार गोडसे यांनी पुढाकार घेऊन जागेचा प्रश्‍न सोडविला. 

चित्रपट निर्मितीच्या सर्वच प्रक्रियांसाठी मुंबई, पुणे, कोल्हापूर आदी ठिकाणी चकरा माराव्या लागत होत्या. त्या सर्व सुविधा नाशिकला या कार्यालयातून मिळणार आहेत. त्याशिवाय चित्रपटनिर्मिती, चित्रपटांच्या कथा, त्यांची निवड, प्रक्रिया याविषयी मार्गदर्शन, अभिनय, तंत्रज्ञान आदींविषयीच्या मार्गदर्शन करणाऱ्या कार्यशाळा या कार्यालयाच्या माध्यमातून घेण्यात येणार आहेत. 

मालेगावला मॉलिवूड चित्रपटांची निर्मिती होते. मात्र, ती त्या शहरापुरतीच मर्यादित आहे. तिला व्यापक रूप देणे, धुळे, जळगाव, नंदुरबार या भागांतील चित्रपट निर्मिती करणाऱ्या कलाकारांना या कार्यालयाचा फायदा होणार आहे. 

चित्रपटसृष्टीत काम करणारे आणि नव्याने या कार्यात सहभागी होणाऱ्या सर्वांना एकत्र घेऊन नाशिकला चित्रपटसृष्टी निर्माण करण्यासाठी या विभागीय कार्यालयामुळे चालना मिळणार आहे. कला, संस्कृतीने शहराची खरी ओळख निर्माण होत असल्याने महापालिकेने त्यासाठी प्रयत्नशील राहिले पाहिजे. 
- अरुण रहाणे, कलादिग्दर्शक 

भारतीय चित्रपटसृष्टीचे जनक दादासाहेब फाळके यांची जन्मभूमी आणि कर्मभूमी असलेल्या नाशिकमधून दर्जेदार चित्रपटनिर्मिती व्हावी, यासाठी या कार्यालयाचा निर्माते, दिग्दर्शक, कलाकार यांना फायदा होणार आहे.
- श्‍याम लोंढे, कलादिग्दर्शक
