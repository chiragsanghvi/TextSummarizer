न्यूझीलंडच्या सरावाची रीतच काही न्यारी

नवी दिल्ली - टी-२० विश्‍वकरंडक स्पर्धेला सुरवात झाल्यापासून जाणकारांचे अंदाज चुकू लागले होते. क्रिकेट चाहते, क्रिकेट पंडितच काय अगदी आयसीसीलादेखील वाटत नव्हते, ते न्यूझीलंड, वेस्ट इंडीज आणि इंग्लंड हे संघ उपांत्य फेरीत दाखल झाले होते. आयसीसीने अंदाज बांधल्यापैकी केवळ इंग्लंड उपांत्य फेरीत पोचला होता. दक्षिण आफ्रिका संघाचा पालापाचोळा झाला. नंतर ऑस्ट्रेलियाचे आव्हान संपले आणि भारत उपांत्य फेरीत दाखल झाला. वेस्ट इंडीज, भारत, इंग्लंड यांची खेळ पद्धती सगळ्यांनाच ठाऊक. पण, न्यूझीलंडच्या निर्विवाद वर्चस्वाचे त्यांना कौतुक होते. त्यांच्या या वर्चस्वाचे गुपित त्यांच्या प्रशिक्षकांच्या नियोजनात आणि सरावात दडलेले आहे. त्यांची सराव करण्याची रीतच काही न्यारी आहे. 

ब्रेंडन मॅकल्‌मसारखा टी-२० क्रिकेटमधील हुकमी खेळाडू ऐन विश्‍वकरंडक स्पर्धेच्या तोंडावर निवृत्त झाल्यावर हा संघ काय आगेकूच करणार असे प्रत्येकालाच वाटत होते. इंग्लंडप्रमाणे त्यांना कुणीच खिजगणीतही ठेवले नव्हते. त्यांचे प्रशिक्षक माईक हॅसन अत्यंत शांत स्वभावाचे. सगळे डावपेच ते न बोलता खेळतात. त्यांच्या मनात काय चालले ते कुणालाच कळणार नाही. पण, त्यांच्या डोक्‍यात विचार चक्र कायम चालू असते. ते कुठल्या क्षणी काय निर्णय घेतील हे सांगता येत नसते. पण, खेळाडू त्यांच्या हाकेला प्रतिसाद देतात. त्याचेच फळ त्यांना मिळाले. 

त्यांच्या सरावाची रीतच न्यारी. स्पर्धेपूर्वी एका सराव सान्यानंतर हॅसन यांनी सुपर ओव्हर खेळण्याची विनंती केली. का तर म्हणे टी-२० सामन्यात काही घडू शकते. सगळ्याचा सराव असायला हवा. त्यांचा विचार चूक नव्हता. मोहालीत त्यांनी नेटमध्ये सराव केला, तेव्हा त्यांचे फलंदाज तीन चेंडू खेळून बाहेर पडायचे. अन्य संघातील फलंदाज नेटमध्ये सलग १५ मिनिटे फलंदाजी करतात. न्यूझीलंडचे मात्र एकाच वेळी दोन फलंदाज तयार असायचे. हे असे का? हे जेव्हा हॅसन यांना विचारले, तेव्हा ते म्हणाले, ‘‘टी-२० क्रिकेटमध्ये कुठल्याच फलंदाजाला सलग आठ चेंडू खेळता येत नाहीत. म्हणून हा केवळ तीन चेंडूंचा सराव आम्ही करतो.

त्याचवेळी नेटमध्ये गोलंदाजी करणाऱ्या गोलंदाजांवर लक्ष गेले. एका गोलंदाजाने खिशातून पाण्याची छोटी बाटली काढली. मला जरा वेगळे वाटले. पण, पुढच्याच क्षणी त्याने बाटलीतील पाणी चेंडूवर ओतले आणि तशीच ओल्या चेंडूने गोलंदाजी केली. याबद्दलही चौकशी केली, तर उत्तर मिळाले, ‘‘दुसऱ्या डावात गोलंदाजी करायची वेळ आली, तर रात्रीच्या पडणाऱ्या दवामुळे चेंडू ओला होतो. अशा वेळी गोलंदाजी करणे अवघड जाते. पण, ते सोपे व्हावे यासाठीच हा सगळा अट्टाहास.’’

न्यूझीलंडची दोरी प्रशिक्षकाच्या हातात
विश्‍वकरंडक स्पर्धेत आतापर्यंत अपराजित राहिलेल्या न्यूझीलंड संघाच्या खेळांडूंनी मैदानावर भलेही सर्वोत्तम कामगिरी केली असेल, पण त्यांची खरी दोरी प्रशिक्षक माईक हॅसन यांच्याच हातात आहे. आपल्या हातात आलेल्या संघाला घासूनपुसून लख्ख केले आणि त्याचे परिणाम खेळाडूंनी मैदानात दाखवले. त्यांची सरावाची अनोखी पद्धत लक्षवेधक ठरत आहे. साहजिकच न्यूझीलंड संघ संभाव्य विजेतेपदाच्या शर्यतीत आला आहे.
