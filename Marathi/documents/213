
भाजपचे ज्येष्ठ नेते लालकृष्ण अडवाणी यांच्या अध्यक्षतेखालील लोकसभेच्या नीतिमत्ता समितीने पाठविलेल्या नोटिशीला दिलेल्या उत्तरात राहुल गांधी यांनी म्हटले आहे की, तक्रारदाराने मन मानेल तशी दिशाभूल केली आहे. जी तक्रारच मुदलात अयोग्य पद्धतीने करण्यात आली आहे त्याची दखल नीतिमत्ता समितीने घेतल्याचे आपल्याला आश्चर्य वाटते, आपली प्रतिमा मलिन करण्याचे हे साहस आहे. आपण केव्हाही ब्रिटनच्या नागरिकत्वाची मागणी केलेली नाही, आपली ओळख भारतीय म्हणूनच आहे, असे गांधी यांनी समितीने दिलेल्या नोटिशीला २३ मार्च रोजी दिलेल्या उत्तरात म्हटले आहे.
आपल्याविरुद्ध ज्यांनी तक्रार केली आहे त्यांनी आरोपांच्या पुष्टय़र्थ पुरावे सादर करावे आणि त्याला पूरक असे प्रतिज्ञापत्र द्यावे. ज्या दस्तऐवजांवर तक्रारदारांची भिस्त आहे त्यामध्ये आपण ब्रिटिश नागरिक असल्याचा कोठेही उल्लेख नाही, यावरूनच तक्रादाराने मन मानेल तशा पद्धतीने तक्रार केल्याचे सिद्ध होते, असेही गांधी म्हणाले.
नागरिकत्व हा वस्तुस्थितीचा प्रश्न आहे, आपण ब्रिटनचे नागरिकत्व स्वीकारले किंवा मिळविले असल्यास तो ब्रिटनच्या गृहखात्याच्या अधिकृत दस्तऐवजाचा भाग होतो, त्यामुळे अशी तक्रार करण्यापूर्वी त्याची खातरजमा करावयास हवी होती, असे गांधी म्हणाले. राहुल गांधी हे ब्रिटिश नागरिक असल्याचा कोणताही पुरावा डॉ. स्वामी यांनी आपला ब्रिटिश पासपोर्ट क्रमांक आणि अन्य संबंधित दस्तऐवज सादर करून द्यावा, अशी विनंती गांधी यांनी केल्याचे सूत्रांनी सांगितले

