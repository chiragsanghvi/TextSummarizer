ऑस्ट्रेलियाविरुद्ध संयम महत्त्वाचा: कोहली

मोहाली - टी-20 क्रिकेट हे मुळातच बेभरवशाचे आहे, त्यामुळे इतिहासावर मश्‍गुल राहण्यापेक्षा ते विजय कसे मिळविले होते त्यानुसार खेळ करणे महत्त्वाचे आहे, असे भारताचा उपकर्णधार विराट कोहली म्हणाला. ऑस्ट्रेलियाविरुद्ध दोन महिन्यांपूर्वी मिळविलेल्या निर्भेळ यशाबाबत विराटने हे मत व्यक्त केले. 

निर्णायक सामन्यासाठी संघाच्या वतीने पत्रकार परिषदेत बोलताना त्याच्या प्रत्येक शब्दातून हा संयम दिसून येत होता. मुळात बांगलादेशविरुद्ध अखेरच्या तीन चेंडूंच्या वेळी धोनीने दाखविलेल्या संयमाचा त्याच्यावर परिणाम झाला होता. असा संयम अनुभवातून येतो, खरे तर अखेरच्या चेंडूवर धोनीने थेट चेंडू यष्टींवर फेकण्याऐवजी यष्टींकडे झेप घेतली. मी त्या वेळी सीमारेषेवर क्षेत्ररक्षण करत होतो. धोनीची ही हुशारी खरोखरीच वाखाणण्याजोगी असल्याचे त्याने सांगितले. 

असाच संयम राखून आम्हाला उद्याही खेळ करावा लागणार आहे. सातत्य तर राखावे लागणारच आहे; पण सर्वांत महत्त्वाचे म्हणजे परिस्थिती पाहून वाहत जाणे टाळावे लागेल; कारण टी-20 प्रकारात अतिउत्साह टाळावा लागतो आणि गुणवत्तेनुसार खेळ केला तर निकालही बाजूने लागतो, असे कोहली म्हणाला. 
गेल्या वर्षभरात ऑस्ट्रेलियाविरुद्ध मी प्रत्येक वेळी चांगल्या धावा केल्या आहेत. याचा अर्थ मी उद्याही त्याच भ्रमात राहून खेळणार नाही; कारण प्रत्येक वेळी परिस्थिती वेगळी आणि खेळपट्टीही वेगळी असते आणि संघाचे डावपेचही वेगवेगळे असतात. उद्या संघाच्या गरजेनुसार योगदान देण्याचा माझा प्रयत्न असेल, असे विराटने स्पष्ट केले.
