थकीत कर्जांचा विळखा चिंताजनक!
देशातील बॅंकांच्या अनुत्पादित कर्जांचा (एनपीए) विषय वादग्रस्त उद्योजक विजय मल्ल्या यांच्या पलायनामुळे गाजतो आहे. सप्टेंबर 2015 अखेर बॅंकांचा एनपीए सुमारे 3.41 लाख कोटी रुपये आहे. रिझर्व्ह बॅंक याबाबत सतत इशारे देत असून, बॅंकांना त्यांनी दिलेल्या कर्जांची खरी परिस्थिती उघड करण्यास आता भाग पडले असून, थकीत कर्जांसाठी तरतूद करण्यास बॅंकांना सांगण्यात आले आहे. त्याचे परिणाम ऑक्‍टोबर ते डिसेंबर 2015 या तिमाहीच्या बॅंकांच्या आर्थिक निकालात दिसले असून, भविष्यात सरकारला बॅंकांसाठी भांडवलाच्या पुनर्उभारणीची गरज भासणार आहे. अर्थव्यवस्थेला ग्रासलेल्या थकीत कर्जांचा हा लेखाजोखा..

आपल्या देशाचा बॅंकिंग क्षेत्रातील एकूण व्यवसाय, उलाढाल सुमारे 96 लाख कोटी रुपये आहे. यामध्ये राष्ट्रीयीकृत बॅंकांचा वाटा सुमारे 75 टक्के म्हणजे सुमारे 67.2 लाख कोटींचा आहे. यावरून आपल्या अर्थव्यवस्थेतील राष्ट्रीयीकृत बॅंकांचे महत्त्व लक्षात येते; परंतु बॅंकांना थकीत, बुडीत आणि पुनर्रचित कर्जांच्या समस्येने ग्रासले असून, आता याला गंभीर स्वरूप आले आहे. आर्थिक विकास दरास चालना द्यायची असेल, तर बॅंकिंग क्षेत्र सशक्त असणे गरजेचे आहे, तरच बॅंका सुरळीतपणे कर्जपुरवठा करू शकतील; परंतु आज तशी परिस्थिती नाही. बॅंकांची एकूण अनुत्पादित कर्जे (एनपीए) सप्टेंबर 2015 अखेर सुमारे 3.41 लाख कोटी रुपये झाली आहेत. रिझर्व्ह बॅंक याबाबत सतत इशारे देत असून, बॅंकांना त्यांनी दिलेल्या कर्जांची खरी परिस्थिती उघड करण्यास आता भाग पडले आहे. अशा थकीत कर्जांसाठी तरतूद करण्यास बॅंकांना सांगण्यात आले आहे. त्याचे परिणाम ऑक्‍टोबर ते डिसेंबर 2015 या तिमाहीच्या बॅंकांच्या आर्थिक निकालात दिसून आले आहेत. 

देशातील सर्वांत मोठी बॅंक म्हणून ओळखल्या जाणाऱ्या स्टेट बॅंक ऑफ इंडियाचा ऑक्‍टोबर ते डिसेंबर 2015 या कालावधीमधील नफा गेल्या वर्षातील याच तिमाहीच्या तुलनेत 61.6 टक्‍क्‍यांनी घसरला आहे, तर ढोबळ अनुत्पादित कर्जांचे (ग्रॉस एनपीए) प्रमाण 5.1 टक्के झाले आहे. गेल्या वर्षातील याच तिमाहीत हे प्रमाण 4.9 टक्के होते; तसेच पंजाब नॅशनल बॅंकेचा ऑक्‍टोबर-डिसेंबर 2015 तिमाहीचा नफा गेल्या वर्षांतील याच तिमाहीतील नफ्याच्या तुलनेत तब्बल 93.4 टक्‍क्‍यांनी कोसळला आहे. या बॅंकेने डिसेंबर तिमाहीअखेर ढोबळ अनुत्पादित कर्जाचे प्रमाण मागील 11 वर्षांतील सर्वाधिक म्हणजे 8.47 टक्के नोंदविले आहे. देना बॅंकेनेही अतिशय खराब आर्थिक निकाल जाहीर करताना 662 कोटी रुपयांचा तोटा दाखविला असून, त्यांचे ढोबळ अनुत्पादित कर्जाचे प्रमाण 9.8 टक्के या चिंताजनक पातळीवर पोचले आहे. अनुत्पादित कर्जांचे वाढते प्रमाण आणि त्यासाठी कराव्या लागणाऱ्या तरतुदी हे या समस्येचे मूळ आहे.
देशातील काही प्रमुख राष्ट्रीयीकृत बॅंकांचा ऑक्‍टोबर ते डिसेंबर 2015 या तिमाहीतील नफा व तोटा कोटी रुपयांत पुढील तक्‍त्यात दिला आहे

तसेच पुढे दिलेल्या तक्‍त्यातून गेल्या सात वर्षांमध्ये बॅंकांची अनुत्पादित कर्जे कशी वाढत गेली हेही लक्षात येते. या कालावधीत अनुत्पादित कर्जांची टक्केवारी (एकूण दिलेल्या कर्जांच्या प्रमाणात) गेल्या सात वर्षांत 2.11 टक्‍क्‍यांवरून 5.08 टक्‍क्‍यांपर्यंत वाढली. 