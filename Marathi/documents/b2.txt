पनामातील "मोसॅक फोन्सेका' कंपनीवर छापा
पनामा - जगभरातील प्रथितयश व्यक्तिमत्त्वांसहित शेकडो जणांच्या "गुंतवणूकीचे स्थान‘ असल्याचे उघड झालेल्या मोसॅक फोन्सेका या पनामामधील कंपनीवर येथील पोलिस दलाने आज (बुधवार) छापा टाकला. 
पोलिस दलामधील संघटित गुन्हेगारेविरोधी पथकही या छाप्यामध्ये सहभागी झाले होते. कंपनीचा बेकायदेशीर आर्थिक व्यवहारात सहभाग असल्याच्या वृत्ताच्या पार्श्‍वभूमीवर संबंधित कागदपत्रांचा शोध घेण्यासाठी हा छापा टाकण्यात आल्याचे सूत्रांनी सांगितले. कंपनीमधील शोधमोहिम कोणत्याही "हस्तक्षेपा‘शिवाय पार पडल्याचे पोलिसदलाने यावेळी स्पष्ट केले. दरम्यान, मोसॅक फोन्सेका कंपनीने कोणत्याही स्वरुपाच्या गैरव्यवहारामध्ये सहभागी असल्याचे नाकारले असून उपलब्ध माहितीमधून चुकीचा अर्थ काढण्यात आल्याचा दावा केला आहे. याचबरोबर, सरकारला सहकार्य करत असल्याचेही कंपनीने म्हटले आहे.
पनामाचे राष्ट्राध्यक्ष जुआन कार्लोस व्हरेला यांनी या पार्श्‍वभूमीवर आंतरराष्ट्रीय आर्थिक व्यवहारामध्ये अधिकाधिक पारदर्शकता आणण्यासाठी इतर देशांना सहकार्य करण्याचे आश्‍वासन दिले आहे. या कंपनीमध्ये व्यावसायिक भागीदार असलेले रमोन फोन्सेका यांनी कंपनीची संवेदनशील माहिती परदेशांतून हॅक करण्यात आल्याचा आरोप यावेळी केला. यासंदर्भात तक्रार दाखल करण्यात आल्याचेही फोन्सेका यांनी सांगितले. हे फोन्सेका व्हलेरा यांच्या मंत्रिमंडळामध्ये सहभागी होते. मात्र काही महिन्यांपूर्वी भ्रष्टाचाराच्या आरोपासंदर्भातील अन्य एक प्रकरणामध्ये ते सरकारमधून पायउतार झाले आहेत.
करबुडव्यांचे आश्रयस्थान असलेल्या पनामा या देशातील "मोझॅक फोन्सेका‘ या कायदेविषयक कंपनीशी संबंधित एक कोटींपेक्षा अधिक गुप्त कागदपत्रे उघड करण्यात आंतरराष्ट्रीय पातळीवर काम करणाऱ्या शोधपत्रकारांच्या एका गटाला यश मिळाले असून, त्यामुळे जगभरातील अनेक बडे नेते, उद्योगपती आणि सेलिब्रिटींची झोप उडाली आहे. या गुप्त कागदपत्रांमधील माहिती "पनामा पेपर्स‘ या नावाने प्रसिद्ध करण्यात आली आहे. त्यात भारतातील 500 जणांची नावे आहेत. "त्याचबरोबर आंतरराष्ट्रीय पातळीवरील अनेक बडे नेते, खेळाडू आणि सेलिब्रिटींची नावे या यादीत आहेत. त्यात रशियाचे अध्यक्ष व्लादिमीर पुतीन, चीनचे अध्यक्ष शी जिनपिंग, पाकिस्तानचे पंतप्रधान नवाज शरीफ अशा बड्या नेत्यांच्या नावांचा समावेश आहे. 
पनामा या "टॅक्‍स हेवन‘ समजल्या जाणाऱ्या चिमुकल्या देशातील "मोझॅक फोन्सेका‘ या कायदेविषयक कंपनीतून एक कोटींपेक्षा अधिक कागदपत्रे "लीक‘ झाल्याने जगभरात खळबळ उडाली आहे