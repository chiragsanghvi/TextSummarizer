एक सुखद निवाडा! (अग्रलेख)

‘कोर्ट‘चे आजवरचे यश इतके दुर्लभ आहे, की ‘ऑस्कर‘च्या बाहुलीची फार मातब्बरी वाटू नये! ‘कोर्ट‘ने तब्बल 17 आंतरराष्ट्रीय पुरस्कार पटकावले आहेत आणि राष्ट्रीय पुरस्काराचे सुवर्णकमळही. ‘ऑस्कर‘चा निवाडा काय होईल ते होवो, प्रेक्षकांच्या सर्वोच्च कोर्टात "कोर्ट‘चा निवाडा कधीच झाला आहे. 



हॉलिवूडमधल्या विशाल डॉल्बी सभागाराच्या प्रचंड रंगमंचाचा गर्भरेशमी पडदा वर जातो आहे. स्पीलबर्ग, स्कोर्सिसी, टारांटिनो किंवा तत्सम दिग्गजाच्या चुरचुरीत विनोदांनंतर नामांकनाच्या चित्रफिती दाखवल्या जात आहेत. उत्कंठा वाढत जाते आहे. एक खट्याळ नजर टाकत पुरस्कार प्रदान करणारा प्रतिभावंत ते सुप्रसिद्ध वाक्‍य उच्चारतो : "...ऍण्ड द बेस्ट फॉरेन फिल्म अवॉर्ड गोज टू...कोर्ट!‘ उपस्थितांच्या खुर्चीत बसलेला अवघ्या वीस-बावीस वर्षांच्या उमरीतला दिग्दर्शक चैतन्य ताम्हणे आणि निर्माते-अभिनेते विवेक गोम्बर यांच्यावर झगझगीत प्रकाशझोत पडतो. टाळ्यांच्या कडकडाटात मराठी चित्रपटाची पताका "ऑस्कर‘च्या सोहळ्यात दिमाखात फडकते... चित्ररसिकांना ही असली स्वप्ने मंगळवारपासून पडू लागली आहेत! "कोर्ट‘चा "ऑस्कर विजय‘ हे मराठी रसिकांसाठी तरी पहाटेच्या साखरझोपेतले स्वप्नच आहे. पहाटेची स्वप्ने खरी ठरतात, अशी एक अंधश्रद्धा आहे. अंधश्रध्दा असली तरी एवढ्यापुरती ती खरी असावी, असे कुठल्याही चित्ररसिकाला वाटावे! भारतीय ऑस्कर निवड समितीने मंगळवारी "कोर्ट‘ ही भारताची ऑस्कर पुरस्कारासाठीची अधिकृत एंट्री असेल, असे जाहीर केले आणि चित्ररसिकांमध्ये आनंदाची लहर पसरली. "फेसबुक‘च्या भिंती भरून गेल्या. हाताहातांतल्या स्मार्टफोनवर "व्हॉट्‌सऍप‘चे अंगठे, नमस्कार नि टाळ्यांच्या स्माइलीज उमटल्या. मराठी सिनेसृष्टीला आनंदाचे भरते आलेच; पण बॉलिवूडच्या तद्दन फिल्मी ताऱ्यासिताऱ्यांनीही आपापली ट्विटर हॅंडल्स फिरवत "कोर्ट‘च्या निवडीला निर्विवाद दाद दिली. घोडामैदान तसे अजून दूर आहे. पुढच्या वर्षी 28 फेब्रुवारीला लॉस एंजेलिसमधल्या त्या ऐतिहासिक सभागारात सन्मानित होण्यापूर्वी "कोर्ट‘ला प्रचंड मोठ्या चिकित्सेला आणि चाळण्यांना सामोरे जावे लागणार आहे. "ऑस्कर‘ नामांकनाच्या पहिल्या पाचांत येणे हीसुद्धा खूप मोठी गोष्ट झाली. या टप्प्यापर्यंत आजवर भारतातले मोजके चित्रपट याआधीही पोचले आहेत. पण "ऑस्कर‘चे अंतिम यश त्यांच्यापासून दूरच राहिले. मेहबूब खान यांचा "मदर इंडिया‘, मीरा नायरचा "सलाम बॉम्बे‘ आणि आशुतोष गोवारीकरचा "लगान‘ हे हिंदी चित्रपट पहिल्या पाचापर्यंत पोचून आले आहेत. अकरा-बारा वर्षापूर्वी "श्‍वास‘ हा मराठी चित्रपट "ऑस्कर‘च्या दारात पोचला होता. 2009मध्ये परेश मोकाशींच्या "हरिश्‍चंद्राची फॅक्‍टरी‘ने मराठी झेंडा तिथवर नेला होता. तथापि, चैतन्य ताम्हणेंच्या "कोर्ट‘चे आजवरचे यश इतके दुर्लभ असे आहे, की "ऑस्कर‘च्या बाहुलीची फार मातब्बरी वाटू नये! व्हेनिस चित्रपट महोत्सवात मानाचा मुजरा मिळवणाऱ्या "कोर्ट‘ने आजवर तब्बल सतरा आंतरराष्ट्रीय पुरस्कार पटकाविले आहेत आणि सोबत राष्ट्रीय पुरस्काराचे सुवर्णकमळही. पहिल्याच प्रयत्नात चैतन्य आणि विवेक गोम्बर यांना लाभलेले हे यश अभूतपूर्वच म्हणावे लागेल. 

‘कोर्ट‘ हा चित्रपट चक्रावून टाकणारा आहे. न्यायव्यवस्थेच्या कार्यपद्धतीवर भाष्य करणारा चित्रपट असे म्हणावे, तर ‘कोर्ट‘ असे कुठलेच भाष्य करत नाही. पण तो पाहत असताना प्रेक्षकांच्या मनात मात्र अनेक भाष्ये तयार होत जातात. नारायण कांबळेनामक लोकशाहिराला कोर्टात उभे केले जाते. एका सफाई कामगाराला आत्महत्येला प्रवृत्त करणारा पोवाडा जाहीर कार्यक्रमात गायल्याचा आरोप त्याच्यावर आहे. नारायण कांबळेची लोकशाहिरी, त्याच्या व्होरा नावाच्या वकिलाच्या संवेदना आणि आयुष्य, माननीय कोर्टाचे निर्विकार कामकाज, मृत सफाई कामगाराची पत्नी आणि तिचे वेगळ्याच पातळीवरचे जग, अशी अनेक वर्तुळे एकात एक गुंतत आणि सुटत जातात. यात सिनेमॅटोग्राफीचे अद्ययावत तंत्रज्ञान नाही. हळवे करणारी गाणी नाहीत. चटकदार संवाद नाहीत. लाखालाखांचे सेट नाहीत. तालेवार सितारे नाहीत. इतकेच काय "कोर्ट‘ची कथावस्तूच एक प्रकारची "न-कथा‘ आहे. रुढार्थाने चित्रपटकलेचे सारेच नियम मोडीत काढत चैतन्य ताम्हणे यांनी हे ‘कोर्ट‘ बसवले असले, तरी या साऱ्यांतून मिळून येणारे रसायन चाकोरीतल्या चित्रपटांना सवकलेल्या प्रेक्षकांनाही अस्वस्थ करतेच. हे काहीतरी वेगळे आहे, अद्‌भुत अनुभव देणारे आहे, असे चित्रपटगृह सोडताना वाटत राहते. घटना सरधोपट घडत जातात आणि प्रेक्षक नावाचा ‘कॅमेरा‘ त्या टिपत राहतो. ‘कोर्ट‘ची ही क्षमता हे त्याचे बलस्थान आहे. ज्येष्ठ दिग्दर्शक अमोल पालेकर यांच्या अध्यक्षतेखालील समितीने "बजरंगी भाईजान‘, ‘बाहुबली‘, "पीके‘, "हैदर‘, अशा मातब्बर चित्रपटांमधून "कोर्ट‘लाच पसंतीची पावती दिली आहे, यात सारे काही आले. 

‘कोर्ट‘चा पुढील प्रवास आव्हानांनी भरलेला असला, तरी "ऑस्कर‘स्वप्न हे अगदीच दुर्लभ मानण्याचे कारण नाही. जगभरातल्या सुजाण रसिकांनी "कोर्ट‘ला मानाचा मुजरा केलाच आहे. त्याहून महत्त्वाचे म्हणजे राष्ट्रीय पुरस्काराचे सुवर्णयशही मिळाले आहे. "ऑस्कर‘ची बाहुली ही फार तर "सोने पे सुहागा‘ मानावी! तसे घडले तर चित्रमहर्षी दादासाहेब फाळके यांनी रुजविलेल्या चित्रवृक्षाला अखेर रसरशीत गोमटे फळ धरले असे म्हणणे कायद्याला धरून होईल. "ऑस्कर‘चा निवाडा काय होईल ते होवो, प्रेक्षकांच्या सर्वोच्च कोर्टात "कोर्ट‘चा निवाडा कधीच झाला आहे. या चित्रपटास पुढील वाटचालीसाठी हार्दिक शुभेच्छा! 
