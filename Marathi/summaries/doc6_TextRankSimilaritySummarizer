माहेरहून पैसे आणि दागिने आणण्यासाठी सासरहून होणारा त्रास असह्य झाल्यामुळे मृत्यूला कवटाळणारी एक आरती जरी काळाच्या पडद्याआड गेली असली तरी तिला न्याय मिळावा यासाठी कोल्हापूरकर रस्त्यावर उतरले.
नाशिक येथे सासरच्या कौटुंबिक छळाला कंटाळून आत्महत्या केलेल्या मूळच्या कोल्हापूरच्या आरती पाटील-सावकार हिच्या मृत्यूची सखोल चौकशी विशेष पोलिस पथकाद्वारे करावी अशीही मागणी यावेळी करण्यात आली.
या विद्याशाखेची माजी विद्यार्थिनी असलेल्या आरती सावकारच्या मृत्यूनंतर तिला न्याय मिळावा यासाठी कॉलेजच्या माजी विद्यार्थी संघातर्फे कँडल मार्च काढण्यात आला.
आरतीचा मृत्यू ही आत्महत्या नसून घातपात असल्याची शक्यता वर्तवून त्यादृष्टीने या घटनेचा तपास करण्याची मागणी दोन दिवसांपूर्वी आरतीच्या मित्रपरिवाराने प्रशासनाकडे केली आहे.
यावेळी सर्वानी काळ्या रंगाचे कपडे परिधान केले होते, तर काहीजणांनी काळ्या फिती लावून आरतीला आत्महत्या करण्यास प्रवृत्त करणाऱ्या सावकार कुटुंबाचा निषेध करण्यात आला.