भाऊबीजेला उजळणार नाट्य स्पर्धांचे "दीप'

नागपूर : दिवाळीच्या धामधुमीतच यंदा नाट्य स्पर्धांचे "दीप‘ही उजळणार आहेत.
अखिल भारतीय मराठी नाट्य परिषदेच्या वतीने आयोजित दीपरंग नाट्य स्पर्धेने प्रारंभ होणार असून राज्य हौशी नाट्य स्पर्धा आणि बाल नाट्य स्पर्धेच्या निमित्ताने एक महिना नाटकांची मेजवानी मिळणार आहे.
दरवर्षी दिवाळी आटोपल्यावर काही दिवसांनी दीपरंग नाट्य स्पर्धा आणि त्यानंतर काही दिवसांनी राज्य नाट्य स्पर्धांना प्रारंभ होतो.
13 नोव्हेंबरला (शुक्रवार) म्हणजेच भाऊबीजेलाच नाट्य परिषदेच्या दीपरंग नाट्य स्पर्धेने प्रारंभ होईल.
सलग एक महिना चाळीसपेक्षा अधिक नाटकांची मेजवानी मिळणार असल्याने खऱ्या अर्थाने रंगभूमीवर दिवाळी साजरी होईल, असे म्हटल्यास अतिरेक ठरू नये.
