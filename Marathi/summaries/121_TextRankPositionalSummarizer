
ओबामा यांनी भारत आणि पाकिस्तानला केलेल्या आवाहनाची आम्ही दखल घेतली आहे.
लष्करी बळाचा वापर गैरमार्गाने होऊ नये यासाठी ओबामा यांनी आवाहन केले होते, असे परराष्ट्र कार्यालयाचे प्रवक्ते नफीस झकारिया यांनी म्हटले आहे.
शस्त्रे नियंत्रण उपाययोजनांबाबत भारताशी चर्चा करण्यास आम्ही तयार आहोत, दक्षिण आशिया प्रांतात अनावश्यक शस्त्रस्पर्धा टाळण्यासाठी आमचा प्रस्ताव उपयुक्त ठरेल, असे प्रवक्त्याने सांगितले.
पाकिस्तानचा आण्विक आणि पारंपरिक शस्त्र स्पर्धेला विरोध असून प्रांतात शांतता आणि स्थैर्य नांदावे यावर विश्वास आहे, असेही ते म्हणाले.
पाकिस्तानच्या आण्विक क्षमतेचा वापर केवळ स्वसंरक्षणासाठी आहे आणि आम्ही शक्तिसंतुलन राखण्यास बांधील आहोत, असेही झकारिया म्हणाले.ओबामा यांनी गेल्या शुक्रवारी दक्षिण आशिया क्षेत्राचा विशेषत: भारत आणि पाकिस्तानचा उल्लेख केला आणि आण्विक सुरक्षा आणि आण्विक शस्त्रागारांत कपात करण्याची गरज असल्याचे मत व्यक्त केले होते
