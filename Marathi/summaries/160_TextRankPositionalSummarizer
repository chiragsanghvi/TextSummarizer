
पनामा कागदपत्रांनी खळबळ ; बेहिशेबी मालमत्तेचा ओघ उघड
जवळपास ५०० भारतीयांची नावे पनामा पेपर्समध्ये नमूद केलेल्या कंपन्यांशी निगडित असल्याचे दिसून आले
अमिताभ बच्चन, ऐश्वर्या राय, इंडियाबुल्स, डीएलएफ यांच्यासह पुतिन, शरीफ यांची गुंतवणूक
गेल्या वर्षी ‘स्विसलिक्स’ नावाने ओळखल्या गेलेल्या प्रकरणात ११०० हून अधिक भारतीयांची एचएसबीसी जिनिव्हा बँकेत खाती असल्याचे उघड झाले आणि त्यानंतर परदेशी बँकातील बेहिशेबी पैसा परत आणण्याबाबत देशव्यापी चर्चा झाली.
आता जागतिक शोधपत्रकारितेच्या इतिहासात सर्वात मोठे ठरावे असे ‘पनामा पेपर्स’ प्रकरण उजेडात आले आहे.
जर्मनीतील ‘सुददॉइश झायटुंग’ या वृत्तपत्राच्या पुढाकाराने भारतातील ‘द इंडियन एक्स्प्रेस’सह जगातील अनेक नामांकित माध्यमसमूहांनी या प्रकरणी मोलाची कामगिरी बजावली.
दरम्यान या वृत्तानंतर करचोरीची आश्रयस्थाने असलेल्या ठिकाणी भारतीयांनी परदेशी कंपन्या स्थापन केल्याच्या सर्व प्रकरणांचा तपास करण्यासाठी पंतप्रधान नरेंद्र मोदी यांच्या निर्देशांनुसार एक विशेष बहुसंस्था गट (मल्टि-एजन्सी ग्रूप) स्थापन करण्यात येत असल्याचे सरकारने सोमवारी जाहीर केले.
