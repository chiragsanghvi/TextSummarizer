माहेरहून पैसे आणि दागिने आणण्यासाठी सासरहून होणारा त्रास असह्य झाल्यामुळे मृत्यूला कवटाळणारी एक आरती जरी काळाच्या पडद्याआड गेली असली तरी तिला न्याय मिळावा यासाठी कोल्हापूरकर रस्त्यावर उतरले.
नाशिक येथे सासरच्या कौटुंबिक छळाला कंटाळून आत्महत्या केलेल्या मूळच्या कोल्हापूरच्या आरती पाटील-सावकार हिच्या मृत्यूची सखोल चौकशी विशेष पोलिस पथकाद्वारे करावी अशीही मागणी यावेळी करण्यात आली.
आरतीचा मृत्यू ही आत्महत्या नसून घातपात असल्याची शक्यता वर्तवून त्यादृष्टीने या घटनेचा तपास करण्याची मागणी दोन दिवसांपूर्वी आरतीच्या मित्रपरिवाराने प्रशासनाकडे केली आहे.
माझी आरती तर आता परत येणार नाही, पण दुसऱ्या आरतीचा जीव वाचावा यासाठी अशा हुंड्यासाठी सुनांचा जीव घेणाऱ्या प्रवृत्तीविरोधात हा लढा आहे.
एका दुर्दैवी मुलीचा बाप म्हणून मला साथ द्या असे म्हणताना मोर्चात सहभागी झालेल्या सर्वांच्या आभारासाठी हात जोडलेल्या आरतीच्या वडीलांचा स्वर गहिवरून आला.
